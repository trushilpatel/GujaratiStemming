અષાઢ મહિનાની શરૂઆત પણ તહેવારથી થાય અને અંત પણ તહેવારથી આવે છે. જેમ અષાઢી બીજને રથયાત્રાનાં પર્વ તરિકે ઉજવવામાં આવે છે, તે જ રીતે અષાઢી અમાસને દિવાસા તરિકે ઉજવવામાં આવે છે.
હિંદુ ધર્મમાં તહેવારોનું સવિશેષ સ્થાન છે, અને આપણી સંસ્કૃતિ આ તહેવારોને કારણે વધુ જીવંત થઇ ઉઠે છે. દિવાસો શબ્દની સંધિ છુટી પાડવા જઇએ તો, દિ+વાસો એમ થાય છે, માટે એમ કહેવામાં આવે છે, દિવાસાનો તહેવાર, તે દિવસ પછી આવનાર તહેવારોનાં દિવસોનાં વાસ તરિકે ઉજવવામાં આવે છે. અન્ય શબ્દોમાં કહીએતો, દિવાસાનાં બીજે દિવસે શ્રાવણ માસની શરૂઆત થાય, જે આખો મહિનો પવિત્ર છે, તે જ રીતે ભાદરવો શરૂઆતમાં કેવડા ત્રીજ જેવા વ્રતો લઇને આવે અને મહાલય/શ્રાદ્ધ સાથે પૂર્ણ થાય, ત્યાર બાદ આવતો શ્રાવણ નવરાત્રી લઇને આવે અને દિવાળી લઇને જાય, અને કારતકનાં શરૂઆતનાં પંદર દિવસ તે, ચતુર્માસનાં છેલ્લાં દિવસો. આમ દિવાસાથી શરૂ કરી દેવદિવાળી સુધીનાં ૧૦૦ દિવસો તહેવાર રૂપ હોવાથી, દિવાસાને સો તહેવારનો દિવસ કહીને પણ ઓળખવામાં આવે છે.
ગુજરાતમાં આ તહેવારની ઉજવણી થતી જોવા મળે છે. સામાન્ય રીતે ઉત્સવ ઘેલી ગણાતી આપણી ગુજરાતી પ્રજા, આ તહેવારની કોઇ ધામધુમથી ઉજવણી કરતી નથી. મોટે ભાગે આ દિવસે ઘરે દૂધપાક કે ખીર બનાવીને ખાવાની પ્રથા છે. દક્ષિણ ગુજરાતના લોકો આ દિવસે માલપુડા બનાવીને ખાય છે.
