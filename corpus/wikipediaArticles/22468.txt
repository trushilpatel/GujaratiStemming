દક્ષિણ ભારતમાં આમ તો એક-એકથી ભવ્યાતિભવ્ય મંદિરો બનાવેલાં છે, પરંતુ તાજેતરના સમયમાં બનેલું અને અત્યારે ચારેબાજુ ચર્ચાઓ જે મંદિરની થાય છે તે સુવર્ણ મંદિર દક્ષિણ ભારતના તામિલનાડુ રાજયમાં આવેલા વેલ્લોરથી ૩ કિ.મી.ના અંતરે આવેલા મલાઈકોરી ગામે બનાવવામાં આવેલું છે.
દક્ષિણ ભારતનાં જોવાલાયક સ્થળોમાં તિરુપતિ બાલાજી કરતાં પણ વધારે લોકો દર્શને આવે છે. આ સુવર્ણ મંદિર ૩૦૦ કરોડ રૂપિયાના ખર્ચે બનાવવામાં આવેલું છે. આ સુવર્ણ મંદિરમાં ૧૫૦૦ કિલો સોનું વપરાયેલું છે. આ સુવર્ણ મંદિર ૬૦૦ એકર જમીનમાં પથરાયેલું છે. તેના સ્થાપક શ્રી શકિત અમ્મા છે.
સુવર્ણ મંદિરમાં દર્શન કરવાની વ્યવસ્થા માટે બે વિરામ કક્ષ બનાવવામાં આવ્યા છે. જેમાં બેસવાની તથા ટી.વી. દ્વારા દર્શન કરી શકાય તેવી આધુનિક ટેકનોલોજીનો ઉપયોગ થયો છે. આ કક્ષમાંથી નીકળ્યા બાદ સુંદર મનોરમ્ય બગીચા, પહાડ ઉપરથી ઝરમર પડતાં ઝરણાંઓ વગેરે દર્શન કરવા માટેની પરિસર બનાવવામાં આવેલી છે. આ પરિસરનું આયોજન દાદ માગી લે તેવું છે.
આ પરિસર તારા આકારના અષ્ટકોણનું બનાવેલું છે,અને આ પરિસરની લંબાઈ મંદિર સુધી ૧૫ કિલોમીટરની છે. તમે જયારે દર્શન કરવા કતારમાં ઉભા હોય તો પણ તમને થાક કે કંટાળા જેવું જણાતું નથી, કારણ કે ચારેબાજુ બાગ-બગીચા, હરિયાળાં વૃક્ષો, લીલાછમ ઘાસની ચાદર વગેરે દ્વારા તમારા અંતરઆત્માને ચિર શાંતિ અર્પે છે. આ મંદિરમાં દક્ષિણ ભારતના લક્ષ્મી નારાયણ ભગવાનની મૂર્તિ બિરાજમાન છે.
આ મંદિરમાં ફોટા પાડવાની સખ્ત મનાઈ ફરમાવવામાં આવી છે. આ સુવર્ણમંદિરનાં દર્શન કરવા જવા માટે બેંગ્લોરથી ચેન્નાઈ જતા હાઈવે ઉપર વેલ્લોર આવે છે. ત્યાંથી ૩ કિ.મી દૂર મલાઈકોરી જઈ દર્શન કરી શકાય છે. વધુમાં તિરુપતિ બાલાજી પણ અહીંથી ૧૪૦ કિ.મી દૂર છે.
