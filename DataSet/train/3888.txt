અલ્લાહ એ ઇશ્વર અથવા પરમાત્મા માટે વપરાતો અરેબીક શબ્દ છે. મુસ્લિમો દ્વારા ઇશ્વરનો ઉલ્લેખ કરવા આ શબ્દ મુખ્યત્વે વપરાય છે.
આ નામ ઘણું જૂનું છે. દક્ષિણ અરબસ્તાનના બે શિલાલેખોમાં એ નામ આવે છે. હિજરી સનનાં પાંચ સો વર્ષ પૂર્વે સર્ફા નામની જગ્યાના શિલાલેખમાં એ નામ 'હલ્લાહ' લખાયેલું છે; એવી જ રીતે ઉમ્મુલ જમીલ ના લેખમાં હિજરી સનનાં ૫૦૦ વર્ષ પૂર્વે આ શબ્દનો ઉપયોગ થયો છે. મક્કાવાસીઓ અને વિશેષત: કુરૈશ કબીલાના લોકો ઈસ્લામ પહેલાં અલાહને પૂજ્ય અને આદરણીય લેખતા હતા, તેવો કુરાનની સૂરતો ૩૧:૨૪, ૩૧, ૬:૧, ૩૭, ૧૦:૨૩ વગેરેમાં ઉલ્લેખ છે.
ઈસ્લામના મત પ્રમાણે અલાહ એક અને અદ્રિતીય છે. તેને કોઈ વસ્તુની લેશમાત્ર જરૂરત નથી. તે સ્વયંસંપૂર્ણ છે. એનામાંથી કોઈ જન્મ્યો નથી, કે એ કોઈમાંથી પેદા થયો નથી. તે અનુપમ છે, અને તેનો કોઈ સાથી નથી.ઇસ્લામી પરંપરામાં અલ્લાહના ૯૯ લાક્ષણિક નામો નો ઉલ્લેખ મળે છે,જે એના ગુણો કે લાક્ષણિકતાઓ ને દર્શાવે છે. આ ૯૯ નામોમાંથી સૌથી પ્રસિદ્ધ અને સૌથી વધારે વપરાતું નામ છે "અર-રહમાન" અને "અર-રહીમ".અલ્લાહના નામથી કેટલાક શબ્દો ખૂબ પ્રચલિત છે મુસલમાનો એના સ્મરણ કરતી વખતે બોલે છે જેમકે "સુબ્હાન અલ્લાહ","અલ-હમ્દુલીલ્લાહ" ,"લા-ઇલાહા ઇલ્લલ્લાહ ","અલ્લાહુ અકબર"," ઇન્શા અલ્લાહ" અને " માશા અલ્લાહ " .
