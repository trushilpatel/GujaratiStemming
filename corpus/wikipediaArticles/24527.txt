ગુજરાત અને ભારતમાં સ્થાન
કુણઘેર ભારત દેશના પશ્ચિમ ભાગમાં આવેલા ગુજરાત રાજ્યના ઉત્તર ભાગમાં આવેલા પાટણ જિલ્લાના પાટણ તાલુકામાં આવેલું એક ગામ છે. કુણઘેર ગામના લોકોનો મુખ્ય વ્યવસાય ખેતી, ખેતમજૂરી તેમ જ પશુપાલન છે. આ ગામમાં મુખ્યત્વે ઘઉં, ડાંગર, બાજરી, જીરૂ, વરિયાળી તેમ જ શાકભાજીના પાકની ખેતી કરવામાં આવે છે. આ ગામમાં પ્રાથમિક શાળા, માધ્યમિક શાળા, પંચાયતઘર, પ્રાથમિક આરોગ્ય કેન્દ્ર, પોલીસ મથક, આંગણવાડી તેમ જ દૂધની ડેરી જેવી સવલતો પ્રાપ્ય થયેલી છે. આ ઉપરાંત ગામમાં તળાવ પણ આવેલું છે.
કુણઘેર ગામ પાટણથી હારીજ જતા માર્ગ પર આવેલું છે. કુણઘેરથી અમદાવાદ ૧૧૮ કિલોમીટર, મહેસાણા ૪૪ કિલોમીટર, ઊંઝા ૩૮ કિલોમીટર, સિદ્ધપુર ૩૬ કિલોમીટર, બહુચરાજી ૪૦ કિલોમીટર, હારીજ ૧૭ કિલોમીટર, પાટણ ૧૦ કિલોમીટર તેમ જ ડીસા ૫૮ કિલોમીટર જેટલા અંતરે આવેલાં છે.
આસપાસના વિસ્તારમાં કુણઘેર ગામ શ્રી ચુડેલ માતાજીના તિર્થધામ તરીકે જાણીતું બન્યું છે. આશરે ૨૫૦ વર્ષ પહેલાં પાંચ ઇંટો વડે જેનો પાયો નંખાયો હતો એવા શ્રી ચુડેલ માતાજી તિર્થધામ આજે લાખ્ખો શ્રધ્ધાળુઓની આસ્થાનું કેન્દ્ર બન્યું છે. દર રવિવારે અને મંગળવારે માતાજીનાં દર્શન કાજે અહીં ભીડ જામે છે. આ ઉપરાંત ગામમાં જૈન દેરાસર, રામજી મંદિર, અંબા માતાનું મંદિર, હિંગળાજ માતાનું મંદિર વગેરે ધાર્મિક સ્થાનકો આવેલાં છે.
