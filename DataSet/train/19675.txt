હિમેશ રેશમિયા,  એ ભારતીય સંગીત નિર્દેશક, સંયોજક, પાર્શ્વગાયક અને અભિનેતા છે.
હિમેશ રેશમિયા નો જન્મ ભારતનાં ગુજરાત રાજ્યનાં ભાવનગરમાં વિપિન રેશમિયા અને મધુ રેશમિયાને ત્યાં થયો હતો. તેઓ ભારતીય ચલચિત્ર જગતનાં જાણીતા સંગીતકાર, ગાયક અને અભિનેતા છે. સંગીત નિર્દેશક તરીકે ૨૦૦૩માં ફિલ્મ તેરે નામથી તેને પ્રથમ સફળતા મળી હતી, ત્યાર બાદ રજૂ થયેલી આશિક બનાયા આપને ફિલ્મથી તેને ગાયક તરીકે સફળતા મળી હતી. તેના ગીતો જેવાં કે તેરા સુરૂર, ઝરા ઝૂમ ઝૂમ અને તનહાઇયાં ખૂબ જ લોકપ્રિય થયા છે. આ પછી તેણે અભિનયની શરૂઆત કરી અને અભિનેતા તરીકેની પ્રથમ ફિલ્મ આપ કા સુરૂર - ધ રિઅલ લવ સ્ટોરી સફળ થઇ હતી. જો કે ત્યાર પછી આવેલી બે ફિલ્મોએ સારો દેખાવ કર્યો ન હતો.
ઑગસ્ટ ૨૦૧૦માં એવી ઘોષણા કરાઈ હતી કે હિમેશ રેશમિયાના અંગ્રેજી સંગીત આલ્બમનું ચિત્રીકરણ જાણીતા વિડીઓ ડારયરેક્ટર રોમન વ્હાઈટ કરશે અને તેમનું આલ્બમ માર્ચ ૨૦૧૧માં ૧૨૨ દેશોમાં એકસાથે પ્રસિદ્ધ થશે. તેઓ વેમ્બલી અરિનાઅને એમ્સટરડેમના હેનીકેન સંગીત હોલમાં પ્રદર્શન કરનારા પ્રથમ ભારતીય ગાયક બન્યા હતા.
સંગીત નિર્દેશક બનતાં પહેલા, હિમેશે ઝી ટીવી માટે 'અમર પ્રેમ અને અંદાઝ સહિત અનેક ટીવી શ્રેણીઓનું નિર્માણ કર્યુ છે. આ બન્ને શ્રેણીઓનાં ટાઇટલ ગીતમાં પણ તેણે સંગીત આપ્યું હતું. ઝી ટીવીની સા રે ગ મ પ ચેલેન્જ રાઉન્ડમાં નિર્ણાયક અને સંવર્ધક તરીકે તેમણે કાર્ય કર્યું હતું. ૨૦૦૭ની શ્રેણીમાં તેઓ વિજયી રહ્યા હતા.
અભિનેતા તરીકેની તેની પ્રથમ ફિલ્મ આપ કા સુરૂર - ધ રિઅલ લવ સ્ટોરીમાં હિમેશે બૉની કપૂરની સુચિત ફિલ્મ મિલેંગે મિલેંગેમાંથી એક ગીત તનહાઇયાં ઉમેર્યુ છે. પ્રારંભમાં હિમેશે તે ગીત બૉની કપૂરની ફિલ્મ માટે તૈયાર કર્યુ હતું, પરંતુ પછી તેણે તેને પોતાની ફિલ્મમાં વાપરવાનું નક્કી કર્યુ. આપ કા સુરૂર - ધ રિઅલ લવ સ્ટોરીનાં અધિકારો ટી-સિરિઝ પાસે જવાથી ટિપ્સ, કે જેની પાસે મિલેંગે મિલેંગેનાં સંગીત અધિકારો હતાં જેના કારણે હિમેશ રેશમિયા પર નકલ અધિકાર ભંગનો આરોપ મૂકાયો હતો. જોકે, હિમેશે એમ કહી પોતાનો બચાવ કર્યો હતો કે, આ ગીત તેણે બૉની કપુરને સંભળાવ્યું હતું, પણ તેનો મિલેંગે મિલેંગેમાં સમાવેશ કરવામાં આવ્યો નહોતો. તેણે એવો દાવો પણ કર્યો હતો કે, આ બાબતમાં તે સાત મહિના સુધી બૉનીના સંપર્કમાં હતો, છતાં કોઇ પરિણામ ન આવવાને કારણે તેણે તે ગીત પોતાની ફિલ્મમાં લેવાનુ નક્કી કર્યુ હતું. આખરે, હિમેશે માફી માગ્યા બાદ જુન ૨૦૦૭માં તેઓ વચ્ચે સમાધાન થયું.
હિમેશે ૨૦૦૬માં આશિક બનાયા આપને માટે ફિલ્મફૅર શ્રેષ્ઠ પુરૂષ પાર્શ્વગાયક પુરસ્કાર જીત્યો હતો. સંગીત નિર્દેશન માટે પણ તેણે ઘણાં નામાંકનો મેળવ્યા છે.
૨૧ વર્ષની ઉંમરે હિમેશે કોમલ સાથે લગ્ન કર્યા હતા. તેમને સ્વયમ નામે એક પુત્ર છે, જે ૧૯૯૬ અથવા ૧૯૯૭માં જન્મેલ છે. તેમનાં માતા-પિતા સહિત આખું કુટુંબ જાહેર માધ્યમોથી દૂર રહે છે.
