મેજર લઈશરામ જ્યોતિન સિંઘ એ ભારતીય ભૂમિસેનાની ભારતીય ભૂમિસેના મેડિકલ કોરના સૈન્ય તબીબ હતા. તેઓ કાબુલ, અફઘાનિસ્તાન ખાતે ભારતના દૂતાવાસ પર થયેલા આત્મઘાતી હુમલામાં હુમલાખોર સાથે લડતાં શહીદ થયા હતા. તેમને ભારતનો શાંતિકાળનો સર્વોચ્ચ વીરતા પુરસ્કાર અશોક ચક્ર એનાયત કરાયો હતો.
સિંઘનો જન્મ ૧૯૭૨માં મણિપુર, ભારત ખાતે થયો હતો. તેમને સૈન્ય મેડિકલ કોરમાં ૨૦૦૩માં નિયુક્તિ મળી હતી અને તેઓ કાબુલ ખાતેના ભારતીય દૂતાવાસમાં ૨૦૧૦માં તૈનાત કરાયા હતા. તેમની તૈનાતીના ૧૩ જ દિવસ બાદ ફેબ્રુઆરી ૨૬, ૨૦૧૦ના રોજ એક આત્મઘાતી હુમલાખોરે તેઓ જ્યાં રહેતા હતા ત્યાં હુમલો કર્યો. મેજર સિંઘે હથિયાર વિના જ હુમલાખોરને પડકાર્યો અને હુમલાખોરને તેના પર રહેલ બોમ્બને વિસ્ફોટ કરવા મજબૂર કર્યો. જેમાં તેમનું મોત થયું. તેમને અશોક ચક્ર "તેમની અપ્રતીમ સાહસ પ્રદર્શિત કરતી કાર્યવાહી, નિસ્વાર્થતા, મનોબળ અને આતંકવાદી હુમલા દરમિયાન વીરતા બતાવવા અને સર્વોચ્ચ બલિદાન આપી અને પોતાના ૧૦ સાથીઓના જીવ બચાવવા માટે" અપાયું.
