જાદવજી કેશવજી મોદી ૧૯૫૦થી ૧૯૫૬ના સમયગાળા દરમ્યાન ભારતના સૌરાષ્ટ રાજ્યની પ્રથમ સરકારમાં વિધાન સભામાં અધ્યક્ષ અને પછીથી જાહેર બાંધકામ અને શિક્ષણખાતાના પ્રધાન હતા.
જાદવજી કેશવજી મોદીનો જન્મ ૨૪મી ઓગષ્ટના દિવસે ૧૯૦૪માં વાંકાનેર રજવાડા ખાતે થયો હતો. એમના પિતાજી હાઇકોર્ટમાં પ્લીડર હતા જેને કારણે બદલીઓ થતી રહેતા એમનું બાળપણ તળાજા, મહુવા, સાવરકુંડલા, સિહોર અને છેલ્લે ભાવનગરમાં વીત્યું હતું.
શરૂવાતનું શિક્ષણ તળાજામાં એક ધુડી નિશાળમાં મેળવ્યા બાદ મહુવામાં એમણે ગુજરાતી ચોથી ચોપડી સુધીનું શીક્ષણ મેળવ્યું હતું. સાવરકુંડલા રહેવા ગયા બાદ અંગ્રેજી પહેલી, બીજી, અને ત્રીજી ચોપડી સુધીનો અભ્યાસ કર્યો. ચોથી અને પાંચમી અંગરેજી ચોપડીનું શિક્ષણ એમણે સિહોરમાં મેળવ્યું. એ જમાનામાં સિહોરમાં પ્રથમ આવનાર વિધ્યાર્થીને ભાવનગર આલ્ફ્રેડ હાઇસ્કુલમાં ૬ રૂ. ની સ્કોલરશીપ સાથે અભ્યાસની તક મળતી એ પ્રમાણે એમને ૬ રૂ. ની સ્કોલરશીપ સાથે આલ્ફ્રેડ હાઇસ્કુલમાંથી છઠ્ઠી, અને સાતમી અંગ્રેજી ચોપડીની પરીક્ષા એમણે પ્રથમ ક્રમે પસાર કરી હતી. મેટ્રીકની પરીક્ષા ઉત્તિણ કર્યા બાદ એમણે ભાવનગરની શામળદાસ કોલેજમાં ઉચ્ચ અભ્યાસ માટે પ્રવેશ મેળવ્યો અને ૧૯૨૬ના વર્ષમાં બી.એ. ની પદવી પ્રાપ્ત કરી. જેમાં એમના મુખ્ય વિષયો મોર્ડન હિટ્રી, પોલિટીક્સ અને ઇકોનોમિક્સ હતા. એ પછી ૧૯૨૮માં મુંબઇથી એલએલબી માં ઉત્તિણ થયા અને ૩૦-જુન-૧૯૨૮ના દિવસે વકીલાતની સનદ મેળવી.
તેઓ ૧૯૬૨ની લોકસભાની ચૂંટણીમાં કોંગ્રેસ પક્ષના ઉમેદવાર રહ્યા હતા.
ભાવનગર ખાતેના નિવાસસ્થાને ટૂંકી માંદગી બાદ તારીખ નવેમ્બર ૨૫, ૧૯૯૪ ને દિવસે એ અવસાન પામ્યા.
