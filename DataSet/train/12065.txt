ગુજરાત અને ભારતમાં સ્થાન
• ઉંચાઇ
• 1,000 metres 
ડોન ભારત દેશના પશ્ચિમ ભાગમાં આવેલા ગુજરાત રાજ્યના દક્ષિણ ભાગમાં આવેલા ડુંગરાળ તેમજ જંગલ વિસ્તાર ધરાવતા ડાંગ જિલ્લાના આહવા તાલુકામાં આવેલું ગામ અને હવા ખાવાનું સ્થળ તેમજ પર્યટન મથક છે. ડોન સાપુતારાની નજીક આવેલું છે. ડોન ગામમાં ૧૦૦ ટકા આદિવાસી લોકો વસે છે. તેઓ પરસ્પર સામાન્ય વહેવારમાં ડાંગી ભાષા એટલે કે કુકણા બોલીનો ઉપયોગ કરે છે.
આ ગામના લોકોનો મુખ્ય વ્યવસાય ખેતી, ખેતમજૂરી તેમ જ પશુપાલન છે. આ ઉપરાંત અહીંના લોકો જંગલમાંથી મહુડાનાં ફુલ તેમ જ બી, ખાખરાનાં પાન, ટીમરુનાં પાન, સાગનાં બી, કરંજના બી જેવી ગૌણ વનપેદાશો એકઠી કરી તેને વેચીને પણ પોતાનું ગુજરાન ચલાવે છે.
ડોન ગામ ડાંગના જંગલ વિસ્તારના ઉચ્ચ પ્રદેશમાં પશ્ચિમ ઘાટમાં લગભગ ૧,૦૦૦ મીટરની ઉંચાઇએ આવેલું છે, જે નજીકમાં આવેલા સાપુતારા કરતાં વધુ ઊંચાઈએ છે. તે આહવાથી ૩૩ કિમી અને સાપુતારાથી ૫૫ કિમીના અંતરે આવેલું છે. પહેલાં સાપુતારાથી તે ૮૫ કિમીના અંતરે હતું, પરંતુ ૨૦૧૩માં નવો માર્ગ બનતા આ અંતર ઘટી ગયું છે.
સમગ્ર વર્ષ દરમિયાન ગામનું હવામાન આરામદાયક તાપમાન ધરાવે છે. આ પર્યટન સ્થળ સમૃદ્ધ જૈવિક સંપત્તિ ધરાવે છે. ગામમાં લગભગ ૧૨૦૦ જેટલી આદિવાસીઓની વસતી છે, જે સમૃદ્ધ ડાંગી સંસ્કૃતિ સાચવી રહ્યા છે. અહીં દ્રોણાચાર્યના નામથી જાણીતી ટેકરી આવેલી છે. ગામમાં પ્રવેશતા પહેલાં જળધોધ અને ગુફાઓ પાંડવા ગામ નજીક આવેલ છે.
