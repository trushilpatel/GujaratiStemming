પરમાર જયમલ્લ પ્રાગજીભાઈ : નવલકથાકાર, નાટ્યલેખક, બાળસાહિત્યકાર. જન્મ વાંકાનેરમાં. ધોરણ છ પછી દક્ષિણામૂર્તિ, કાશિ વિદ્યાપીઠ અને ગૂજરાત વિદ્યાપીઠમાં અભ્યાસ. સત્યાગ્રહ દરમિયાન કરેલ સંકલ્પ અનુસાર પરીક્ષા ન આપી પ્રમાણપત્રો ન મેળવ્યાં. ૧૯૩૩ થી ૧૯૪૨ દરમિયાન સત્યાગ્રહ અંગે અવારનવાર જેલવાસ. ૧૯૩૯ થી ૧૯૪૨ સુધી ઝવેરચંદ મેઘાણી સાથે ‘ફૂલછાબ’ સાપ્તાહિકના સહતંત્રી. નિરંજન વર્મા સાથે વિવિધ રચનાત્મક પ્રવૃત્તિ. ૧૯૫૦ થી ૧૯૫૬ સુધી ‘ફૂલછાબ’ દૈનિક, ૧૯૬૦ થી ૧૯૬૫ સુધી ‘કલ્યાણયાત્રા’ અને ૧૯૬૭ થી અદ્યપર્યંત ‘ઊર્મિ નવરચના’ ના તંત્રી. ૧૯૭૫ થી ૧૯૭૭ સુધી સૌરાષ્ટ્ર યુનિવર્સિટીના અનુસ્નાતક ગુજરાતી વિભાગમાં લોકસાહિત્યનું અધ્યાપન.
એમણે નિરંજન વર્મા સાથેના સહિયારા લેખન દ્વારા, આઝાદી અને રાષ્ટ્રોત્થાનના વિષયવસ્તુવાળી ‘ખંડિત કલેવરો’, ‘અણખૂટ ધારા’, ‘કદમ કદમ બઢાયે જા’ જેવી નવલકથાઓ; ‘લોકકથા ગ્રંથાવલિ’- ૧, ૨, ૩ માં પ્રકાશિત કાઠિયાવાડ, ગૌડબંગાળ, બુંદેલખંડ, પંજાબ, રાજસ્થાન ઇત્યાદિની લોકવાર્તાઓ તથા ‘દોલતપરી’, ‘સોનાપદમણી’, ‘નાગકુમારી’, ‘ગંડુરાજા’, ‘પાકો પંડિત’, ‘નીલમણિ’, ‘ફૂલવંતી’ જેવી બાળવાર્તાઓ આપી છે. પક્ષીપરિચય ગ્રંથાવલિ માંની, વિવિધ વર્ગની પક્ષીઓની રસપ્રદ માહિતી આપતી એમની પુસ્તિકાઓ ‘આગણાંના શણગાર’, ‘ઊડતા ભંગી’, ‘વગડામાં વસનારાં’, ‘કંઠે સોહામણાં’ અને ‘પ્રેમી પંખીડા’ નોંધપાત્ર છે. ‘કાઠિયાવાડના ઘડવૈયા’, ‘જીવનશિલ્પીઓ’, ‘આચાર્ય પ્રફુલ્લચંદ્ર રૉય’, ‘શાહ નવાઝની સંગાથે’, ‘સુભાષના સેનાનીઓ’ અને ‘ઝવેરચંદ મેઘાણી’ એમની જીવનચરિત્રોની પુસ્તિકાઓ છે. ‘સાંબેલાં’ અને ‘અમથીડોશીની અવળવાણી’ માં વ્યંગચિત્રો છે. ‘ગગનને ગોખે’ અને ‘આકાશપોથી’ એમની વિજ્ઞાનવિષયક પુસ્તિકાઓ છે. આ ઉપરાંત એમણે નિરંજન વર્મા સાથે જ ‘સરહદ પાર સુભાષ’ નામનો અનુવાદ આપ્યો છે.
સહલેખકના અવસાન પછી એમણે લખેલાં ત્રિઅંકી નાટક ‘ભૂદાન’, એક-અંકી નાટક ‘ઉકરડાના ફૂલ’, ‘આપણી લોકસંસ્કૃતિ’, ‘આપણાં લોકનૃત્યો’, ‘ધરતીની અમીરાત’, ‘લોકસાહિત્ય અને સંસ્કૃતિ’, ‘લોકવાર્તાની રસલ્હાણ’ : ૧-૨, ‘જીવે ઘોડાં જીવે ઘોડાં’ તેમ જ બાળકો માટેની ‘શેખચલ્લી ગ્રંથાવલિ’ અને ‘નશાબંધી ગ્રંથાવલિ’ ઉપરાંત હિંદીમાં લખેલાં ‘ખાંભી ઔર પાળિયા’ ઇત્યાદિ લોકસાહિત્ય, બાળસાહિત્ય તથા પ્રચારસાહિત્યનાં પુસ્તકો મળ્યાં છે. 
ગુજરાતી સાહિત્ય પરિષદ પર પરિચય
