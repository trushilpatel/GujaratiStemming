ગુજરાત અને ભારતમાં સ્થાન
વટામણ ભારત દેશના પશ્ચિમ ભાગમાં આવેલા ગુજરાત રાજ્યના મધ્ય ભાગમાં આવેલા અમદાવાદ જિલ્લામાં આવેલા કુલ ૧૧ તાલુકાઓ પૈકીના એક એવા ધોળકા તાલુકામાં આવેલું એક ગામ છે. વટામણ ગામના લોકોનો મુખ્ય વ્યવસાય ખેતી, ખેતમજૂરી તેમ જ પશુપાલન છે. આ ગામમાં મુખ્યત્વે ઘઉં, બાજરી, કપાસ, દિવેલી તેમ જ શાકભાજીના પાકની ખેતી કરવામાં આવે છે. આ ગામમાં શ્રી મદ્લઘુરાજ માધ્યમિક શાળા, પ્રાથમિક શાળા, પંચાયતઘર, આંગણવાડી, બેંક, પેટ્રોલ પંપ તેમજ દૂધની ડેરી જેવી સવલતો પ્રાપ્ય થયેલી છે.
આ ગામ વાસદથી બગોદરા જતા રાજ્ય ધોરી માર્ગ પર આવેલું છે. અહીં આ માર્ગને ભાવનગરથી અમદાવાદ જતો રાજ્ય ધોરી માર્ગ મળતો હોઇ આ સ્થળ વટામણ ચોકડી તરીકે પ્રખ્યાત છે.
વટામણ અમદાવાદથી પ્રખ્યાત જૈન તીર્થ પાલીતાણા જવાના માર્ગ પર આવેલું હોવાથી પાલિતાણા જતા યાત્રિકો માટે સ્થળ છે. આથી અહીં જૈન દેરાસર આવેલું છે. આ દેરાસર ખાતે આદિનાથ અથવા ઋષભદેવ બિરાજમાન છે. આ દેરાસર પાલનપુર અને મુંબઇ નિવાસી અનિલાબેન અને સુરેશભાઈ બાપાલાલ શાહ તરફથી ઇસ ૨૦૦૩ના વર્ષમાં બંધાવવામાં આવેલું છે. અહીં આવેલા મુખ્ય દેરાસરમાં મહાવીર સ્વામી, પાર્શ્ચનાથ સ્વામી, વાસુપુજ્ય સ્વામી અને કુંથુનાથ સ્વામીની મૂર્તિઓ આવેલી છે.







