ડોડા નદી અથવા સ્તોદ નદી ભારત દેશના જમ્મુ અને કાશ્મીર રાજ્યના પૂર્વીય લડાખ વિભાગના ઝંસ્કાર વિસ્તારમાં વહેતી એક ૭૯ કિલોમીટર લાંબી નદી છે .
આ નદી પેન્સી લા નજીક સ્થિત દ્રાંગ દ્રુંગ ગ્લેશિયર ખાતેથી શરૂ થાય છે, કે જે દરિયાઈ સપાટીથી 6,550 મીટર ઊંચા ડોડા પર્વતના ઢોળાવ પર આવેલ છે. જમ્મુ અને કાશ્મીર રાજ્યના ડોડા જિલ્લાનું અને નદીનું નામ આ જ પર્વત પરથી આવ્યું છે. અહીં ડોડા નદી દક્ષિણપૂર્વ કારગિલ-ઝંસ્કાર ધોરી માર્ગ સાથે સાથે વહેતી અક્શુ, અબ્રાન અને ફેયની વસાહતો પાસેથી પસાર થાય છે. પછી આ નદીનો ઝંસ્કારના મુખ્ય નગર પદુમ નજીક ત્સરાપ નદી સાથે સંગમ થાય છે અને પછી ઝંસ્કાર નદી કહેવાય છે. આગળ જતાં આ નદી સિંધુ નદીમાં વિલીન થઈ જાય છે.
શિયાળાની ઋતુમાં પેન્સી ઘાટ પર ભારે બરફવર્ષા થાય છે અને ડોડા નદી તે સમયે જામીને સ્થિર થઈ જાય છે.
ડોડા નદીનું ઝંસ્કાર ખીણ વિસ્તારમાં કૃષિ ક્ષેત્રે ખૂબ જ મહત્વ છે. આ નદીના પાણી વડે જવ, ઘઉં, કુટુ અને વટાણા ઉગાડવામાં આવે છે.
