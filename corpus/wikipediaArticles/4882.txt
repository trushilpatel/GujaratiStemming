તવા નદી નર્મદા નદીની એક ઉપનદી છે. આ નદી ભારત દેશના મધ્ય પ્રદેશ રાજ્યમાં આવેલ સાતપુડા પર્વતમાળામાં આવેલા બેતુલ જિલ્લામાંથી નીકળી હોશંગાબાદ જિલ્લામાં આવેલા બાન્દ્રાભન ગામ પાસે નર્મદા નદીમાં મળી જાય છે. નર્મદા નદીની ઉપનદીઓ પૈકીની સૌથી મોટી એવી આ નદી કુલ ૧૭૨ કિલોમીટર જેટલું અંતર કાપે છે.
આ નદી પર ઈ. સ. ૧૯૭૮ના વર્ષમાં તવા બંધ બાંધવામાં આવ્યો છે, જેના વડે રચાયેલા સરોવરમાં કુલ ૪૪ ગામો ડુબાણમાં ગયા હતાં.
આ નદીની ખીણમાં ગાઢ જંગલો આવેલાં છે, જેને અંગ્રેજોના શાસન વેળા ઈ. સ. ૧૮૬૫ના વર્ષમાં બોરી રીઝર્વ ફોરેસ્ટ તરીકે જાહેર કરવામાં આવ્યું હતું. વર્તમાન સમયમાં આ જંગલ બોરી અભયારણ્ય તરીકે ઓળખાય છે, જે પંચમઢી રક્ષિત ક્ષેત્ર અંતર્ગત આવે છે.
