યોગેન્દ્ર ધીરુભાઈ વ્યાસ ગુજરાતી નવલકથાકાર, ભાષાવિદ છે.
તેમનો જન્મ અમદાવાદ ખાતે થયો હતો. ૧૯૫૭માં એસ.એસ.સી. ૧૯૬૧માં ગુજરાતી-સંસ્કૃત વિષયો સાથે બી.એ. ૧૯૬૩માં ગુજરાતી અને ભાષાવિજ્ઞાન વિષયોમાં એમ.એ. ૧૯૬૯માં પીએચ.ડી. થયા બાદ તેઓ ૧૯૬૩થી ૧૯૬૬ સુધી એમ. એમ. શાહ મહિલા કૉલેજ, સુરેન્દ્રનગરમાં ગુજરાતીના પ્રાધ્યાપક અને આચાર્ય રહ્યા. ૧૯૬૬થી ૧૯૬૮ સુધી સરસપુર આર્ટ્સ ઍન્ડ કૉમર્સ કૉલેજ, અમદાવાદમાં પ્રાધ્યાપક અને ૧૯૬૮-૬૯માં ત્યાં જ આચાર્ય રહ્યા. ૧૯૬૯થી ૧૯૮૦ સુધી ભાષાવિજ્ઞાનના વ્યાખ્યાતા અને ૧૯૮૦થી ગુજરાત યુનિવર્સિટીના ભાષાસાહિત્યભવનમાં ભાષાવિજ્ઞાનના રીડર હતા.
બે કિનારાની વચ્ચે અને કૃષ્ણજન્મ એમની લઘુનવલો છે. ભીલીની કિશોરકથાઓ અને મનોરંજક બોધકથાઓ એમનું બાળસાહિત્ય છે.
ભાષા અને તેનું ભૌતિક સ્વરૂપ, બોલીવિજ્ઞાન અને ગુજરાતની બોલીઓ, ભાષા, સમાજ અને સાહિત્ય, ગુજરાતી ભાષાનું વ્યાકરણ, ભાષા વિજ્ઞાન અને ભાષાકૌશલ્યોનું શિક્ષણ, સામાજિક ભાષાવિજ્ઞાન વગેરે એમનાં ભાષાશાસ્ત્રને લગતાં પુસ્તકો છે.
