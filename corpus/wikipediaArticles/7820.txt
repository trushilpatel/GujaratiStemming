તોરણમાળ ભારત દેશના પશ્ચિમ ભાગમાં આવેલા મહારાષ્ટ્ર રાજ્યના ઉત્તર-પશ્ચિમ ભાગમાં આવેલા નંદરબાર જિલ્લાના અકરાણી તાલુકામાં આવેલું હવા ખાવાનું સ્થળ છે, જે સાતપુડાની પર્વતમાળામાં દરિયાઈ સપાટીથી ૩,૭૭૦ ફૂટ જેટલી ઊંચાઈ પર આવેલું છે. અંતરિયાળ વિસ્તારમાં આવેલું તેમ જ નજીકમાં કોઈ મોટું શહેર ન હોવાને કારણે અહીં સહેલાણીઓની અવરજવર ઓછા પ્રમાણમાં જોવા મળે છે, પરંતુ તેને કારણે આ સ્થળ શાંત અને રમણીય લાગે છે.
તોરણમાળથી સૌથી નજીકનું મોટું મથક શહાદા છે, જે ૫૫ કિલોમીટર ના અંતરે આવેલું છે. શહાદા જવા માટે સુરત-ભુસાવળ રેલ્વે લાઈન પરના નંદરબાર અથવા દોંડાઈચા રેલ્વે સ્ટેશને ઉતરવું પડે છે. સડક માર્ગે શહાદા સુરતથી આશરે ૨૦૦ કિલોમીટર અને નાસિકથી આશરે ૩૦૫ કિલોમીટર જેટલા અંતરે છે.
અક્ષાંશ-રેખાંશ: ૨૧°૫૪′ઉ ૭૪°૨૭′પૂ
