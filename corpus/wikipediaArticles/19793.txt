ગુજરાત અને ભારતમાં સ્થાન
સુર્યપરા ભારત દેશના પશ્ચિમ ભાગમાં આવેલા ગુજરાત રાજ્યના સૌરાષ્ટ્ર વિસ્તારમાં આવેલા જામનગર જિલ્લામાં આવેલા કુલ ૭ તાલુકાઓ પૈકીના એક એવા જામનગર તાલુકામાં આવેલું એક ગામ છે. જિલ્લા અને તાલુકા મથક જામનગરથી ૨ કિ.મી.નાં અંતરે આવેલાં સુર્યપરા ગામના લોકોનો મુખ્ય વ્યવસાય ખેતી, ખેતમજૂરી તેમ જ પશુપાલન છે. આ ગામમાં મુખ્યત્વે ઘઉં, જીરુ, મગફળી, તલ, બાજરી, ચણા, કપાસ, દિવેલા, રજકો તેમ જ અન્ય શાકભાજીના પાકની ખેતી કરવામાં આવે છે. આ ગામમાં પ્રાથમિક શાળા, પંચાયતઘર, આંગણવાડી તેમ જ દૂધની ડેરી જેવી સવલતો પ્રાપ્ય થયેલી છે.
સુર્યપરા ગામ બાડા ગામમાંથી વસેલુ નવું ગામ છે. ગામથી ઉગમણી દિશામાં આવેલ સૂરજદાદાના મંદિર પરથી ગામનું નામ સુર્યપરા રાખવામાં આવેલું છે. ૧૫ નવેમ્બર, ૧૯૫૭ના રોજ ગામનું તોરણ બંધાયું હતું. સુર્યપરા ગામની પશ્ચિમ દિશામાં હનુમાનજીનુ તથા શંકર ભગવાનનું ભવ્ય મંદિર આવેલાં છે. ગામની દક્ષિણ દિશામાં શાથવી નદીના કિનારા પર ખોડિયાર માતાનું મંદિર છે. ગામની મધ્યમાં આવેલાં રામજી મંદિરનો પ્રાણ પ્રતિષ્ઠા મહોત્સવ મનહરલાલજી મહારાજ ના હસ્તે, તારીખ ૩૦ જુન, ૧૯૯૪ જેઠ સુદ સાતમ, વિક્રમ સંવત ૨૦૫૦ના રોજ થયો હતો. ગામમાં ગૌશાળા, સ્મશાન, ચબૂતરો અને બે સમાજ આવેલ છે. સુર્યપરા ગામ ૧૭ ચોરસ હેક્ટરમાં પથરાયેલ છે. બાડા ગામમાંથી ૨૦૦૧માં મહેસૂલી વિભાગ અલગ થવાથી ખેતીની તથા ખરાબાની મળીને આશરે ૭૦૦ ચોરસ હેક્ટર જમીન છે. નદી પર ૩ નાના ડેમ તથા ૧૦ જેટલા ખેત તલાવડાં છે. ૧૯૯૩-૯૪માં પ્રથમ વખત ગ્રામ પંચાયતની ચૂટણી યોજાયેલી. 







