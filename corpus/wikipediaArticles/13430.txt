તાપી જિલ્લો ભારત દેશના ગુજરાત રાજ્યમાં દક્ષિણે આવેલો એક જિલ્લો છે. ઇસ ૨૦૦૭, ૨ ઓક્ટોબર ના રોજ સુરત જિલ્લાના અમુક તાલુકાઓ છુટા પાડી તાપી જિલ્લાની રચના થઇ છે. તાપી જિલ્લાનું મુખ્યમથક વ્યારા છે. થોડા વર્ષો પહેલા જ બનેલા આ નવા જિલ્લામાં નવા સરકારી સંસ્થાનો અને અન્ય પાયાની સુવિધાઓ પરત્વે વિશેષ અને ઝડપી કામગીરી ચાલી રહી છે. ઉદ્યોગોમાં ખાંડ અને ડેરી, પશુદાણ અને કાગળના કારખાના તેમજ મરઘા ઉછેર મુખ્ય છે.
તાપી જિલ્લો ૨૧.૦૫o ઉત્તર અક્ષાંસ અને ૭૩.૨૦o પૂર્વ અક્ષાંસ વચ્ચે આવેલો છે. જિલ્લો વિસ્તારની દ્રષ્ટીએ લગભગ ૩,૪૩૪.૬૪ ચો.કિમી ક્ષેત્રફળ ધરાવે છે. તાપી જિલ્લાની પૂર્વ માં મહારાષ્ટ્ર રાજ્ય઼, દક્ષીણે ડાંગ અને નવસારી જિલ્લો, પશ્ચીમે સુરત જિલ્લો અને ઉત્તરે નર્મદા જિલ્લો આવેલો છે.
તાપી જિલ્લો ભૌગોલીક દ્રષ્ટએ ઘણો અનોખો છે. અહી સરેરાશ ૧,૯૨૬ મી.મી. જેટલો વરસાદ પડે છે તથા ઉનાળાનું મહતમ તાપમાન ૪૫o સે. જેટલું રહે છે. અહીં વ્યારા-વાલોડ તરફનો વિસ્તાર સપાટ અને સીંચાઇથી ભરપુર છે, જ્યારે સોનગઢ-ઉકાઇ તરફનો વિસ્તાર ગીચ જંગલો વાળો છે તથા ઉચ્છલ-નિઝર તરફનો વિસ્તાર સુકો તથા ડુંગરાળ અને ઝાંખા જંગલો વાળો છે. ભૌગોલીક અનુકુળતાને કારણે અહીં ઉકાઇ તથા કાકરાપારમાં મોટા બંધો બાધવામા આવ્યા છે. અહીં તાપી, મીંઢોળા, પુર્ણા, અંબિકા અને નેસુ જેવી નદીઓ આવેલી છે. અહીના જંગલોમા દિપડો, હરણ, ઝરખ, સસલા, શિયાળ વગેરે પ્રાણીઓ જોવા મળે છે.
આ જિલ્લામાં કુલ ૭ તાલુકાઓ વ્યારા, સોનગઢ, વાલોડ, ઉચ્છલ, નિઝર, ડોલવણ અને કુકરમુંડા આવેલા છે. તમામ તાલુકા મા કુલ મળી ને ૨૯૧ ગ્રામ પંચાયતો આવેલ છે.
૨૦૧૧ની વસતી ગણતરી પ્રમાણે તાપી જિલ્લાની વસતી ૮,૦૬,૪૮૯ વ્યક્તિઓની છે. સાક્ષરતાનું પ્રમાણ લગભગ ૪૯.૨૦ % ૬૯.જેટલું છે. સ્ત્રી-પુરૂષનું પ્રમાણ દર ૧૦૦૦ પુરૂષો એ ૧૦૦૪ સ્ત્રીઓ છે.
અહીં તાપી નદી પર વિશાળ ઉકાઇ બંધ અને જળ વિદ્યુત મથક આવેલાં છે. આ ઉપરાંત અહીં કોલસા આધારીત તાપ વિદ્યુત મથક પણ આવેલું છે.
અહીં તાપી નદી પર વીયર પ્રકારનો બંધ બાંધવામાં આવેલો છે. કાકરાપાર યોજનાની નહેરો આખા દક્ષિણ ગુજરાતમાં ફેલાયેલી છે અને બારેમાસ પાણી પુરું પાડે છે. તેમજ અહીં દેશનુ એક મહત્વનું અણુશક્તિ વિદ્યુત મથક પણ આવેલ છે.
સોનગઢ તાપી જિલ્લાના સોનગઢ તાલુકાનું મુખ્ય મથક છે. અહીં પર્વત પર ગાયકવાડી શાસન સમયનો સોનગઢ કિલ્લો આવેલો છે. આ કિલ્લામાં માતાનું મંદિર તથા દરગાહ પણ આવેલ છે.
અહીં ગુજરાત રાજ્ય વન વિભાગ દ્વારા પ્રકૃતિ પ્રેમી લોકો માટે પ્રકૃતિ પ્રવાસન કેન્દ્ર ઉભું કરવામાં આવેલું છે.
ડોસવાડા ગામ પાસે મીંઢોળા નદી પર નાનો બંધ બાંધવામાં આવેલ છે.
આહવાથી નવાપુર જતા માર્ગ પર આવેલા વીરથવા આશ્રમ ખાતે ખજૂરીનું વન જોવાલાયક છે. એમાંથી મેળવાયેલ કુદરતી પીણું નીરો પીવાની ખુબ જ મઝા પડે છે. અહીંથી ડાંગ જિલ્લામાં આવેલું શબરીધામ તેમ જ ગિરમાળનો ગિરા ધોધ ખુબ જ નજીક આવેલાં સ્થળો છે.
ઉંચામાળા નજીક કાકરાપાર અણુશક્તિ મથક બાંધવામાં આવ્યું ત્યારથી આ ગામને અણુમાળા પણ કહેવાય છે. આ ગામ ખાતે અણુમથકના કર્મચારીઓના રહેવા માટેની વસાહત પણ આવેલી છે.
સોનગઢ તાલુકાના મુખ્ય મથકથી ડાંગના જગલ તરફ જતા રસ્તામાં આ સ્થળ આવે છે. જ્યા ઊંચા ડુંગર પર પથ્થરમાંથી બનાવેલા ગાયનાં મુખમાંથી બારેમાસ સતત પાણી નીકળ્યા કરે છે. એક માન્યતા મુજબ તે દેવતાઓની ગાય છે.
ઉચ્છલ તાલુકાના જાંબલી ગામની નજીક ઉકાઇ ડેમના જળાશયના ડુબાણમાં વિસ્તારમાં આ કિલ્લો આવેલો છે. આ કિલ્લો ઉનાળાના દિવસો દરમ્યાન પાણી ઓછુ થતા બહાર દેખાય છે. મહારાષ્ટ્ર્ના ખાનદેશ પ્રાંત તરફથી આવતા આક્રમણ થી સોનગઢ ના ગાયકવાડી રાજ્યને બચાવવા કિલ્લાનું નિર્માણ થયુ હતુ.
સોનગઢ તાલુકાના દેવલપાડા ગામે દેવલી માડીનું મંદીર આવેલુ છે.
