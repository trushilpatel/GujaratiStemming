કેતન મેહતા એ એક ભારતીય ફિલ્મ નિર્દેશક છે. તેમણે ઈ.સ. ૧૯૭૫થી ઘણી ફિલ્મો, વૃત્તચિત્રો અને દૂરદર્શન ધારાવાહિકો નિર્દેશિત કરી છે .
કેતન મહેતાનો જન્મ ગુજરાતના નવસારીમાં થયો હતો. તેમણે તેમનો શાલેય અભ્યાસ દિલ્હીમાં કર્યો અને ત્યાર બાદ તેઓ ફિલ્મ ઍન્ડ ટેલિવિઝન ઈન્સ્ટીટ્યૂટ, પુનામાંથી સ્નાતક થયા.
તેમની કારકીર્દીમાં તેમણે ૨૦૧૭ સુધી ૧૦ ફીચર ફિલ્મો, ૭ વૃત ચિત્રો અને કેપ્ટન વ્યોમ તથા મિ. યોગી નામની બે દૂરદર્શન ધારાવાહિકો બનાવી છે. તેમણે રમૂજ, કટાક્ષ, પ્રેમ, હિંસા અને વિપ્લવ જેવા મૂળ વિષયો ઉપર કાર્ય કર્યુ છે. 
ફિલ્મ ઍન્ડ ટેલિવિઝન ઈન્સ્ટીટ્યૂટ, પુનામાંથી સ્નાતક થયા બાદ તેમણે ઇન્ડિયન સ્પેસ રિસર્ચ ઓર્ગેનાઈઝેશનમાં ટેલિવિઝન નિર્માતા તરીકે કાર્ય કર્યું. ત્યાં તેમણે શું બનાવવું તેની ખુલ્લી છૂટ આપવામાં આવી હતી. વર્ષો પછી તેમણે આપેલા એક સાક્ષાત્કારમાં તેમણે પોતાના વિકાસમાં તે કાળ કેટલો અસરકારક હતો તે વિષે વાત કરતા કહ્યું હતું કે: "તે એક અનન્ય અનુભવ હતો. આખું ગુજરાત ફરવું, લોકોને મળવું, જે સામે મળે તેના પર જોઈએ તેવા કાર્યક્રમો બનાવવા. તે આ માધ્યમ અને લોકો સાથેનો એક અસલનો અનુભવ હતો. મારી બનવેલી ફિલ્મોમાં તે અનુભવ મહત્વપૂર્ણ રહ્યો છે.”
મહેતાની ગુજરાતી ફિલ્મ, ભવની ભવાઈએ તેમને ઘણી નામના મેળવી આપી. તેમની ફિલ્મો ઘણા આંતરરાષ્ટ્રીય ફિલ્મ મહોત્સવોમાં પસંદગી પામી, જેમ કે નાન્તેસ અને ધ મોસ્કૉ ફિલ્મ મહોત્સવ. ત્યાં તેમણે ઘણાં ઈનામો પણ મેળવ્યા. તેમણે મુખ્ય ફિલ્મોમાંની એક એવી ફિલ્મ મિર્ચ મસાલા એ તેમને હવાઈ ફિલ્મ મહોત્સવમાં સર્વોત્તમ ફિલ્મનો ખિતાબ મેળવી આપ્યો. આ ફિલ્મ યુનાયટેડ સ્ટેટ્સના ૫૨ સિનેમા ઘરોમાં દર્શાવાઈ હતી. આ સિવાય મહેતા ઘણાં રાષ્ટ્રીય અને આંતરરાષ્ટ્રીય ફિલ્મ મહોત્સ્વની જ્યુરી માં પણ સ્થાન પામ્યા છે. 
ઇ. સ. ૧૯૯૩માં તેમણે સરદાર વલ્લભભાઈ પટેલ પર એક ફિલ્મ બનાવી હતી. તેમની તાજેતરની ફિલ્મો રંગરસીયા અને માંઝી, ધ માઉન્ટન મેન બંને બોક્સ ઑફીસ પર સફળ ન રહી અને આલોચકો તરફથી પણ તેમને મોળો પ્રતિભાવ મળ્યો. માંઝી, ધ માઉન્ટન મેનમાં નવાઝુદ્દીન સિદ્દીકીએ ભુમિકા ભજવી હતી.
તેમણે અભિનેત્રી દીપા સાહી સાથે લગ્ન કર્યા. દીપા સાહીએ માયા મેમસાબ, ઓહ ડાર્લિંગ! યે હૈ ઇન્ડિયા, આર યા પાર જેવી તેમની ઘણી ફિલ્મોમાં ભૂમિકાઅ ભજવી છે. તેમણે સાથે મળીને માયા એકેડૅમી ઓફ એડવાન્સ્ડ સિનેમેટિક્સ અને માયા ડિજીટલ સ્ટુડિયોની સ્થાપના કરી. તેઓ ગાંધીવાદી સ્વતંત્રતા સેનાની ઉષા મેહતાના ભત્રીજા છે. તેમનો નાનો ભાઈ ડૉ. યતીન મહેતા, ગુરગાંવ હરિયાણામાં આવેલી મેદાન્ત ઇન્સ્ટીટ્યુત ઑફ ક્રીટિકલ એન્ડ એનેસ્થીયોલોજી ના અધ્યક્ષ છે. તેમનો સૌથી નાનો ભાઈ ડૉ નિરાદ મહેતા મુંબઈની હિંદુજા હોસ્પિટલમાં કન્સલટંટ છે.
