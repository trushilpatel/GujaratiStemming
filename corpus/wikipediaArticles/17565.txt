ગુજરાત અને ભારતમાં સ્થાન
ધર્મજ ભારત દેશના પશ્ચિમ ભાગમાં આવેલા ગુજરાત રાજ્યના ચરોતર પ્રદેશમાં આવેલા આણંદ જિલ્લામાં આવેલા કુલ ૮ તાલુકાઓ પૈકીના એક એવા પેટલાદ તાલુકામાં આવેલું એક અને મોટું ગામ છે. ધર્મજ ગામના લોકોનો મુખ્ય વ્યવસાય ખેતી, ખેતમજૂરી તેમ જ પશુપાલન છે. આ ગામમાં મુખ્યત્વે ઘઉં, ડાંગર, બાજરી, તમાકુ, કેળા, મરચા તેમ જ અન્ય શાકભાજીના પાકની ખેતી કરવામાં આવે છે. આ ગામમાં શ્રી ત્રિભોવનદાસ ગિરધરભાઈ પટેલ મિશ્ર પ્રાથમિક શાળા, માધ્યમિક શાળા, પંચાયતઘર, આંગણવાડી તેમ જ દૂધની ડેરી અને અંગ્રેજી માધ્યમની શાળા જેવી સવલતો પ્રાપ્ય થયેલી છે. ધર્મજમાં જલારામ બાપાનું મંદિર આવેલું છે. અહીં દર દિવાળી પછી મેળો ભારાય છે. લાભ પાચમે તે શરુ થઈ અને પાંચ દિવસ સુધી ચાલે છે. તે ઉપરાંત ધર્મજમાં સુરજ બા પાર્ક છે. ત્યાં તળાવ બનાવવામાં આવ્યું છે અને તેમા નૌકા વિહારની સવલત છે.
કહેવાય છે કે આ ગામ મુળ ગરાસીયાઓનું હતું. પ્રચલિત લોક વાયકા અનુસાર આશરે 900 વર્ષ પહેલાં આ ગામ વસ્યું હતું. ગામની કુળદેવી હર્ષદમાતા છે. જેનું મુખ્ય મંદિર મધ્યપ્રદેશ રાજ્યના ઉજૈન શહેરમાં છે. તેઓ રાજા વિક્રમાદિત્યના પણ કુળદેવી છે. રંગા પટેલના વારસદારોએ વિરોલથી વારાહી માતાને લાવી ગામતળ દેવી તરીકે સ્થાપ્યા છે.
શહીદ રમણભાઈ અને ચંચળબેન જેવા સ્વાતંત્ર સંગ્રામીઓ આ ગામના વતની હતાં. ભારત સરકારના ભૂતપૂર્વ નાણાં અને ગૃહમંત્રી ડૉ. એચ.એમ.પટેલ અને એન.ડી.ડી.બી ના અધ્યક્ષા ડૉ. અમૃતાબેન પટેલ આ ગામના જ વતની છે. પ્રો.સત્યવ્રત પટેલ જેવા શિક્ષણશાસ્ત્રી અને લેખક, જયપ્રકાશ પટેલ અને કૃપાલી પટેલ જેવા ખેલાડીઓ પણ આ ગામના જ વતનીઓ છે.
ભૌગોલીક રીતે હાલ વાસદ-તારાપુર રાષ્ટ્રીય ધોરી માર્ગ પર આવેલ ધર્મજ ગામ ઉત્તર અક્ષાંશ ૨૨-૨૫ તથા પૂર્વ રેખાંશ ૭૨-૪૮ પર વસેલુ છે. દરિયાની સપાટીથી ૮૪ ફુટની ઉંચાઈએ આવેલુ છે. આ ગામ વડોદરાથી ૫૦ કિલોમીટર, અમદાવાદથી ૯૦, ખંભાતથી ૨૨ ,નડીયાદથી ૩૮ તથા આણંદથી ૩૫ કિમીના અંતરે આવેલું છે. કુલ ક્ષેત્રફળ ૧૪૪૮-૯૩-૫૯ હેક્ટર માંથી ૧૭-૨૩-00 હેક્ટર ગામતળ તથા ૧૨૭૧-૭૧-૭૭ હેક્ટર ખેતીલાયક જમીન છે.
ગામની કુલ વસ્તી ૧૧,૩૩૪ની છે. મકાનોની કુલ સંખ્યા ૪,૧૨૩ માંથી પાકા મકાનો ૨,૯૬૬ છે.
