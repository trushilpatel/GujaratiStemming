પેટ્રા એ જોર્ડનનાં મા'આન પ્રાંતમાં આવેલા 'અરબાહ' સ્થિત એક પુરાતત્ત્વ સ્થળ છે, જે હોર પર્વતનાં ઢોળાવ પર આવેલું છે. હોર પર્વત, મૃત સમુદ્રથી અકબાની ખાડીની વચ્ચે પથરાયેલા વિશાળ ખીણ પ્રદેશમાં આવેલી પર્વતમાળાઓનો એક ભાગ છે, જે અરબાહ નો પૂર્વ ભાગ છે. આ સ્થળ તેના ખડકો કોતરીને બનાવેલા સ્થાપત્યો માટે જાણીતું છે. પેટ્રા વિશ્વની સાત નવી અજાયબીઓ પૈકીનું એક છે. નાબાતીન નામની પ્રજાએ આશરે ઇ.પૂ. ૧૦૦ની આસપાસના ગાળામાં તેનું પોતાની રાજધાની તરિકે નિર્માણ કર્યું હતું.
પાશ્ચાત્ય જગતને આ સ્થળની જાણ સૌ પ્રથમ ઇ.સ. ૧૮૧૨માં સ્વિસ મુસાફર જોહ્ન લુડ્વીગ બર્ખાર્ટે કરાવી. જ્હોન વિલિયમ બર્ગોને પોતાના ન્યુડિગેટ પુરસ્કાર વિજેતા સોનેટ માં તેને 'સમય કરતાં અડધી જ પુરાણી લાલ-ગુલાબી નગરી' તરિકે વર્ણવ્યું ત્યારથી તેની તે જ ઓળખ ખુબ પ્રખ્યાત થઈ ગઈ. યુનેસ્કોએ તેને "માનવીનાં સાંસ્કૃતિક વારસાની અતિ કિંમતી સાંસ્કૃતિક ચીજોમાંની એક" કહીને વર્ણવી છે. ઇ.સ. ૧૯૮૫માં પેટ્રાને વિશ્વ ધરોહર સ્થળ ઘોષિત કરવામાં આવ્યું.
