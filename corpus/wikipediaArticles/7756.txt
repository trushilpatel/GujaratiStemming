હસમુખરાય વ્રજલાલ યાજ્ઞિક જેઓ હસુ યાજ્ઞિક નામ વડે વધુ જાણીતા છે, ગુજરાતી ભાષાના નવલકથાકાર અને વાર્તાકાર છે.
તેમનો જન્મ રાજકોટમાં થયો હતો. પ્રાથમિક-માધ્યમિક કેળવણી રાજકોટમાંથી મેળવ્યા પછી તેમણે ૧૯૬૦માં બી.એ. અને ૧૯૬૨માં એમ.એ. ૧૯૭૨માં પીએચ.ડી.ની પદવીઓ મેળવી. ૧૯૬૩-૮૨ દરમિયાન સુરેન્દ્રનગર, વિસનગર, અમદાવાદ, જામનગરની સરકારી કૉલેજોમાં ગુજરાતીના અધ્યાપક રહ્યા હતા. ૧૯૮૨ થી તેઓ ગુજરાત સાહિત્ય અકાદમીના મહાપાત્ર છે. તેઓ કેન્દ્રીય સાહિત્ય અકાદમી દિલ્લી દ્વારા પશ્ચિમ ભારતના ક્લાસિક લિટરેચરના સ્કોલર તરીકે એક લાખ ₹ ના ભાષા સન્માનના યશભાગી થયેલા છે.
તેમણે ઉપમન્યુ, પુષ્પધન્વા, બી. કાશ્યપ, વ્રજનંદન જાની, શ્રીધર, હસુ યાજ્ઞિક‌ ઉપનામોથી સાહિત્ય સર્જન કર્યું છે. રંજક્તાને તાકતી એમની ઘણી નવલકથાઓ છે. ‘દગ્ધા’, ‘હાઈવે પર એક રાત’, ‘બીજી સવારનો સૂરજ’, ‘સોળ પછી’ ‘નીરા કૌસાની’ વગેરેમાં સરલ કથાવસ્તુ અને સુવાચ્ય શૈલી છે. ‘દીવાલ પાછળની દુનિયા’ સત્ય ઘટનાઓમાં કલ્પનાનું યત્કિંચિત્ મિશ્રણ કરીને લખાયેલાં લગભગ અઠ્ઠાવીસ કિસ્સાઓ વર્ણવે છે. ‘મનડાની માયા’, ‘એક જુબાનીમાંથી’ અને ‘પછીતના પથ્થરો’ એમના વાર્તાસંગ્રહો છે. એમણે ‘મધ્યકાલીન ગુજરાતી પ્રેમકથા’, ‘મધ્યકાલીન કથાસાહિત્ય’, ‘શામળ’, વગેરે વિવેચનગ્રંથો આપ્યા છે. ‘કામકથા’ માં સંસ્કૃત-પ્રાકૃત મધ્યકાલીન ગુજરાતી સ્ત્રીચરિત્રનાં કથાનકો આપ્યાં છે, તેમ ‘કામકથા : સૂડાબહોંતેરી’ માં પણ સ્ત્રીચરિત્રને વાચા આપતાં કથાનકો આપ્યાં છે. ‘ફૂટતી પાંખોનો પહેલો ફફડાટ’ એમનું સહસંપાદન છે, તો ‘હરિ વેણ વાય છે રે હો વંનમાં’ માં હરિવલ્લભ ભાયાણી સંપાદિત પારંપરિક ભક્તિગીતોનું એમણે સ્વરાંકન આપ્યું છે.
