ગુજરાત અને ભારતમાં સ્થાન
અંધેશ્વર મહાદેવ મંદિર ભારત દેશના પશ્ચિમ ભાગમાં આવેલા ગુજરાત રાજ્યના દક્ષિણ ભાગમાં આવેલા નવસારી જિલ્લાના ૫ તાલુકાઓ પૈકીના એક એવા ગણદેવી તાલુકાના ચીકુના ઉત્પાદન માટે જાણીતા એવા અમલસાડ ખાતે આવેલ એક ઐતિહાસીક તેમ જ ભવ્ય મંદિર છે. આ મંદિર અમલસાડ ગામની ઉત્તર દિશામાં જતા રેલ્વે માર્ગ તેમ જ નવસારી જતા રાજ્ય ધોરી માર્ગ પર એક કિલોમીટર કરતાં ઓછા અંતરે આવેલું છે, જે તાલુકા મથક ગણદેવીથી ૬ કિલોમીટર જેટલા અંતરે આવેલું છે.
ઘણાં વર્ષો પહેલાં અમલસાડ ગામમાં એક વણઝારો રહેતો હતો. આ વણઝારો જુના પુરાણા શીવલીંગની પુજા કરતો હતો. બ્રિટિશ શાસન દ્વારા ત્યાંથી રેલ્વે લાઇન બનાવવાનું કાર્ય થતાં શીવલીંગને ખસેડીને ત્યાંથી બીજી જગ્યાએ પ્રસ્થાપિત કરવા પ્રયત્નો કર્યા હતા. આ દરમિયાન રેલ્વેના મજુરો આ જગ્યાએ ખોદકામ કરવા જતાં હતા ત્યારે તેમાનાં કેટલાંક મજુરો આંધળા થઇ ગયા હતા. જેને કારણે આ શીવલીંગનું સ્થાનક અંધેશ્વર મહાદેવનું મંદિર તરીકે પ્રચલિત થયેલું છે. આ ધાર્મિક સ્‍થળ ખાતે વર્ષો પુરાણું સ્‍વંયભૂ શિવલીંગ આવેલું છે.
હાલમાં આ સ્થળનો જીર્ણોધ્‍ધાર કરી અતિ ભવ્‍ય મંદિરનું નિર્માણ કરવામાં આવેલું છે. આ વિશાળ સ્‍થાનમાં દેવી - દેવતાઓની આરસની મૂર્તિ મુકવામાં આવેલ છે. મંદિરના સંકુલમાં બાળકો માટે બાગ, રમતગમતનાં સાધનો, લગ્‍ન ઉત્‍સવ કે અન્ય કાર્યક્રમ માટેનું ભવન તેમ જ પાર્ટી પ્‍લોટ ધરાવતું સુંદર નયનરમ્‍ય સ્‍થાન છે. આ મંદિર ખાતે શીવરાત્રી તેમજ દિવાળી પર મેળો ભરાય છે.
અમલસાડ પહોંચવા માટે બીલીમોરા રેલ્‍વે સ્‍ટેશનથી લોકલ ટ્રેન દ્વારા તેમજ બીલીમોરા બસ સ્‍ટેશનથી લોકલ બસ દ્વારા અમલસાડ પહોંચી શકાય છે. આ સિવાય રિક્ષા તેમજ ખાનગી વાહનમાં પણ જઈ શકાય છે.
