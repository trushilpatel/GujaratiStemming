મોહમ્મદ વલીભાઈ માંકડ એ જાણીતા ગુજરાતી નવલકથાકાર, ટૂંકી વાર્તાના લેખક, કટાર લેખક અને અનુવાદક છે. તેમણે બાળવાર્તાઓ પણ લખી છે.
તેમનો જન્મ ગુજરાતના ભાવનગર જિલ્લાના પલિયડ ગામમાં ૧૩ ફેબ્રુઆરી, ૧૯૨૮ ના રોજ થયો હતો. તેમણે બી.એ. સુધીનો અભ્યાસ કર્યો અને બોટાદ ખાતે માધ્યમિક શાળામાં શિક્ષક તરીકે સેવા આપી. ત્યારબાદ તેઓ લેખન માટે સુરેન્દ્રનગર ખાતે સ્થાયી થયા. ૧૯૮૨ થી ૧૯૯૨ સુધી તેમણે ગુજરાતી સાહિત્ય અકાદમીના પ્રથમ ચેરમેન તરીકે સેવાઓ આપી. તેઓ ગુજરાત પબ્લિક સર્વિસ કમિશનના સભ્ય ૧૯૮૪ થી ૧૯૯૦ સુધી રહ્યા. તેઓ ગુજરાત યુનિવર્સિટીના સેનેટ સભ્ય પણ હતા.
મોહમ્મદ માંકડે કેલિડોસ્કોપ નામની કટારમાં ગુજરાત સમાચારમાં વર્ષો સુધી લખ્યું હતું.
તેમણે કાયર, ધુમ્મસ, અજાણ્યા બે જણ, ગ્રહણરાત્રિ, મોરપીંછના રંગ, વંચિતા, રાતવાસો, ખેલ, દંતકથા, મંદારવૃક્ષ નીચે, બંધ નગર, ઝંખના, અનુત્તર અને અશ્વ દોડ જેવી નવલકથાઓનું સર્જન કર્યું.
તેમની ટૂંકી વાર્તાઓમાં માટીની મૂર્તિઓ, મન ના મોરાદ, વાત વાતમાં, તપ, ઝાકળનાં મોતી અને મોહમ્મદ માંકડની વાર્તાઓ નો સમાવેશ થાય છે.
આજની ક્ષણ, કેલિડોસ્કોપ ના ચાર ભાગો, સુખ એટલે, આપણે માણસ ના બે ભાગો અને ઉજાસ તેમનાં નિબંધ સંગ્રહો છે.
ચંપુકથાઓ ના બે ભાગમાં બાળ વાર્તાઓનો સમાવેશ થાય છે.
તેમણે મહાનગરનું ભાષાંતર કરેલું.
૨૦૦૭માં તેમને રણજિતરામ સુવર્ણચંદ્રક એનાયત કરવામાં આવ્યો. તેમને ૧૯૬૭ અને ૧૯૯૨માં ગુજરાતી સાહિત્ય અકાદમી પુરસ્કાર મળ્યો હતો. ગુજરાત સરકાર તરફથી તેમને ૧૯૬૯, ૧૯૭૧ અને ૧૯૭૩માં પુરસ્કારો મળેલા.
