અમદાવાદ પાસે પીરાણામાં અમદાવાદ મ્યુનિસિપલ કોર્પોરેશન નિર્મિત ઘન કચરાના દફન માટે એક સ્થળ નક્કી કરવામાં આવ્યુ હતું. ઈ.સ. ૨૦૧૮ સુધીમાં પાછલા ચાળીસ વરસથી એ સ્થળે ઘન કચરો એકઠો થતો હોવાથી એ એકઠા થયેલા ઘન કચરાના ઢગના ત્રણ શીખરો બન્યા છે અને એની ઉંચાઈ ૫૫ મીટર જેટલી થઈ છે. વાતાવરણ સ્વચ્છ હોય ત્યારે છેક શહેરની મધ્યમાં સરદાર પુલ કે એલિસ બ્રિજ પરથી પણ દેખાતો હોવાનો કારણે એ કચરાનો ઢગલો લોકો દ્વારા મજાકમાં અમદાવાદના પર્વત તરીકે પણ ઓળખાવાય છે. આ કચરાના મોટા ઢગલાને હવે પર્વતાકાર બગીચામાં તબદીલ કરવાની દરખાસ્ત પણ મ્યુનિસીપલ કોર્પોરેશનમાં વિચારણા હેઠળ છે.

