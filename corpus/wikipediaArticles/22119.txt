અબાબીલ લટોરો, એ દક્ષિણ એશિયામાં જોવા મળતું પક્ષી છે. તેને ટૂંકી વણાકદાર ચાંચ અને ટૂંકી ચોકોર પૂંછડી તથા લાંબી પાંખો હોય છે. તે સામાન્ય રીતે વિજળીનાં તારો પર, ઊંચા પાંખા વૃક્ષો પર કે ઊંચા તાડના વૃક્ષો પર ટોળાબંધ બેસેલાં જોવા મળે છે. 
આ પક્ષીના શરીરનો ઉપલો ભાગ રાખોડી રંગનો, માથું ઘેરા રંગનું અને પૂંછડીના મૂળ પાસેના ભાગે સાંકડા, પીળાશ પડતા પટ્ટાઓ જોવા મળે છે. શરીરનો નીચેનો ભાગ ગુલાબી ઝાંયવાળો રાખોડી હોય છે અને ટૂંકી સિલેટીયા રંગની પૂંછડીની ટોચ સફેદ રંગની હોય છે. ચાંચ રૂપેરી અને પગ ટૂંકા હોય છે. ઉડતી વખતે તેની લાંબી પાંખના મૂળના પહોળા ભાગને કારણે આ પક્ષી ત્રિકોણાકાર દેખાય છે. 
