જિજ્ઞેશકુમાર નટવરલાલ મેવાણી ગુજરાતના એક રાજકારણી છે. તેઓ ગુજરાત વિધાનસભામાં વડગામ મતદાર ક્ષેત્રના પ્રતિનિધિ છે. તેમણે એક સામાજિક ચળવળકાર અને વકીલ તરીકે પણ કામ કર્યું છે. તેમણે ૨૦૧૬માં ગુજરાતમાં ભારતીય જાતિ વર્ગીકરણમાં "નીચલી જાતિ" તરીકે માનવામાં આવેલા દલિત દેખાવોની આગેવાની કરી હતી.
મેવાણીનો જન્મ ૧૧ ડિસેમ્બર ૧૯૮૨માં અમદાવાદ ખાતે થયો હતો. તેમનું કુટુંબ મેઉ, મહેસાણા જિલ્લાનું વતની છે. તેમણે પોતાનો શાળા અભ્યાસ સ્વસ્તિક વિદ્યાલય અને વિશ્વ વિદ્યાલય માધ્યમિક શાળામાંથી કર્યો હતો. તેમણે ૨૦૦૩માં એચ.કે. આર્ટ્સ કોલેજ અમદાવાદમાંથી સ્નાતકની પદવી પ્રાપ્ત કરી. ૨૦૦૪માં તેમણે પત્રકારિતા અને જનસંચારમાં ડિપ્લોમા કર્યું. ૨૦૦૪ થી ૨૦૦૭ સુધી તેમણે ગુજરાતી સાપ્તાહિક "અભિયાન"માં પત્રકાર તરીકે કામ કર્યું. ૨૦૧૩માં તેમણે ડી.ટી કોલેજ અમદાવાદમાંથી કાયદા સ્નાતકની પદવી પ્રાપ્ત કરી હતી.
જીજ્ઞેશ મેવાણીએ ગુજરાત વિધાનસભા ૨૦૧૭ના ચૂંટણી ફોર્મ ભરવાના છેલ્લા દિવસે બનાસકાંઠા જિલ્લાનાં વડગામ ખાતેથી ચૂંટણી લડવાની જાહેરાત કરીને સૌને ચોંકાવ્યા હતા. જીજ્ઞેશ મેવાણીના સમર્થનમાં કોંગ્રેસે પોતાનો ઉમેદવાર હટાવી લીધો હતો. તેમના ચૂંટણી પ્રચારમાં ગુજરાત સહીત સમગ્ર દેશના લોકો આવ્યા હતા. તેઓ ભાજપના ઉમેદવારને હરાવી ધારાસભ્ય બન્યા હતા. 
