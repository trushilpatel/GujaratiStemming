પૂર્ણા વન્યજીવ અભયારણ્ય ભારત દેશના પશ્ચિમ ભાગમાં આવેલા ગુજરાત રાજ્યના દક્ષિણ ભાગમાં આવેલા ડાંગ જિલ્લા તેમ જ તાપી જિલ્લામાં થી પસાર થતી પૂર્ણા નદી તેમ જ તેની ઉપનદી ગિરા નદીની આસપાસના વિસ્તારમાં ફેલાયેલ સંરક્ષિત જંગલ છે.
પૂર્ણા નદીના ખીણ વિસ્તારમાં ફેલાયેલું ગાઢું તેમ જ વરસાદી જંગલ છે, જે જંગલી સજીવો કરતાં વૃક્ષ વૈવિધ્ય માટે વધારે પ્રચલિત છે. વાંસ, સાગ, સિસમ સહિતના કદાવર અને તોતિંગ વૃક્ષો અહીંના જંગલમાં થાય છે. આ ઉપરાંત દીપડા પણ અહીં વસવાટ કરે છે. આ જંગલોમાં વરસે ૨૫૦૦ મિલિમીટર કરતાં વધુ વરસાદ પડે છે, જેથી અહીં ગુજરાત રાજ્યનાં સૌથી ગાઢ જંગલો છે.
આ જંગલ વિસ્તારમાં લગભગ ૭૦૦ જેટલી વનસ્પતિઓની વિવિધતા જોવા મળે છે .
કેટલાંક જંગલી પ્રાણીઓ જેમ કે દીપડો, વાંદરા, માંકડાં, રાની બિલાડી, હરણ, ચિતળ, સાબર, ઝરખ પણ અહીં જોવા મળે છે.
૧૩૯ પક્ષીઓની પ્રજાતિઓ આ જંગલમાં ઈ. સ. ૧૯૯૯ થી ઈ. સ. ૨૦૦૩ના સમયગાળામાં નોંધવામાં આવી છે. જેમાં કોમન ગ્રે હોર્નબીલ, ગ્રે જંગલ ફાઉલ, બાર્બેટ, લક્કડખોદ, શ્રાઈક, ક્લોરોપ્સીસ, માખીમાર, ફ્લાય કેચર તેમ જ રાપ્ટર જેવાં પક્ષીઓ સમાવિષ્ટ છે.
ઈ. સ. ૨૦૦૦ થી ૨૦૦૧ના સમયગાળામાં આ વિસ્તારમાં ૧૧૬ જેટલી કરોળિયાની પ્રજાતિઓ હોવાની નોંધ કરવામાં આવી છે..
ડાંગ જિલ્લાના મુખ્ય મથક આહવા થી પૂર્ણા વન્યજીવ અભરાણ્યનું કેન્દ્ર મહાલ ગામ આશરે ૨૦ કિલોમીટર જેટલા અંતરે આવેલ છે. મહાલ થી ૧૧૦ કિલોમીટર દૂર આવેલું સુરત સૌથી નજીકનું વિમાન મથક છે. વ્યારા સૌથી નજીકનું રેલવે મથક છે.
