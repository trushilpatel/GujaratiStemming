મોરા કિલ્લો ભારત દેશના મહારાષ્ટ્ર રાજ્યના નાસિક જિલ્લાના બાગલાણ ક્ષેત્રમાં સ્થિત એક ઐતિહાસિક કિલ્લો છે. બાગલાણ ક્ષેત્રમાં બે મુખ્ય પર્વતમાળાઓ આવેલી છે, જેમાં સેલબારી હારમાળા ઉત્તર દિશામાં અને દોલબારી હારમાળા દક્ષિણ દિશામાં આવેલી છે. આ બે હારમાળા પૂર્વ-પશ્ચિમ દિશામાં એકબીજાને સમાંતર આવેલી. મોરાગઢ સેલબારી હારમાળા પર આવેલ છે. આ હારમાળાના બધા કિલ્લાઓ બુરહાનપુર-સુરતના પ્રાચીન વ્યાપારી માર્ગ પર દેખરેખ રાખવા માટે બનાવવામાં આવ્યા હતા. આ બે ટેકરીઓની હારમાળાઓ વચ્ચેથી રસ્તો પસાર થાય છે. મોરા કિલ્લો મુલ્હેરના કિલ્લાની નજીક આવેલ એક નાનો કિલ્લો છે.
આ કિલ્લાના ઇતિહાસ વિશે કોઈ અલગ ઉલ્લેખ જોવા મળતો નથી. આ કિલ્લા નજીક મુલ્હેરનો કિલ્લો આવેલ છે.
અહીં થોડા પથ્થરમાં કોતરેલા ટાંકાઓ અને ગુફાઓ આ કિલ્લામાં આવેલ છે, તે ઉપરાંત બે પથ્થર ક્પ્તરીને બનાવવામાં આવેલ દરવાજાઓ છે. આ સિવાય કોઈ નોંધપાત્ર બાંધકામ આ કિલ્લા પર નથી. આ કિલ્લાની ઉપર જવા માટે પથ્થરમાં કોતરીને પગથીયાંનો માર્ગ બનાવવામાં આવેલ છે. આ કિલ્લાની ટોચ પરથી માંગી-તુંગી, સાલ્હેર, સલોટા, હાતગઢ, મુલ્હેર, ન્હાવીગઢ કિલ્લાઓ સરળતાથી જોઈ શકાય છે.
આ કિલ્લાની તળેટીમાં આવેલ મુલ્હેર સુધી વાહન દ્વારા પહોંચવા માટે સારો રસ્તો ઉપલબ્ધ છે. મુલ્હેર ખાતેથી બે કલાક જેટલો સમય પગપાળા મુલ્હેર કિલ્લા અને મોરા કિલ્લાની વચ્ચે આવેલ માંચીના ભાગ સુધી પહોંચી શકાય છે. અહીંથી એક રસ્તો મોરા કિલ્લા તરફ દોરી જાય છે. અહીં બે દરવાજાઓ સારી સ્થિતિમાં છે. કિલ્લા પર પિવાલાયક પાણીની સગવડ નથી, તેથી આરોહણ કરતી વખતે પૂરતું પાણી સાથે લઈ જવાનું સલાહભર્યું છે. માંચી પરથી આશરે એક કલાક જેટલો સમય આ કિલ્લા ઉપર ચઢવા માટે લાગે છે.
