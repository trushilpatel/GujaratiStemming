ઉડતી ખિસકોલી, એ ખિસકોલીની એક જાતિ છે. તે ભારત, ચીન, ઇન્ડોનેશિયા, મ્યાનમાર, શ્રીલંકા, તાઈવાન, વિયેતનામ તેમજ થાઇલેન્ડમાં મળી આવે છે.
માથું અને શરીરની લંબાઇ સામાન્ય રીતે ૪૩ સેમી હોય છે. પૂંછડીની લંબાઇ નરમાં ૫૦ સેમી અને માદામાં ૫૨ સેમી હોય છે.
રંગ કાળા થી ભૂખરો છીંકણી અને આછો-ઘાટો હોય છે. વૃક્ષો વચ્ચે હવામાં કૂદકો મારવા માટે પીઠના આગલા ભાગથી પાછલા ભાગમાં પડદો હોય છે, જે આછા છીંકણી રંગનો હોય છે. પગ કાળા હોય છે. નાક આછું ગુલાબી રંગનું હોય છે. પૂંછડી વાળ ધરાવતી અને કાળાશ પડતી છીંકણી હોય છે. ઉપરના ભાગમાં રુંવાટી લાંબી અને મુલાયમ અને અંદરના ભાગમાં ધીમે-ધીમે ઓછી થયેલી હોય છે.
તેઓ ૪૦૦-૧૦૦૦ મીટરની ઊંચાઇ પર જોવા મળે છે.
આ ખિસકોલી નિશાચર છે અને સૂકાં અને લીલાં જંગલોમાં જોવા મળે છે. તે ખેતરોમાં પણ જોવા મળે છે. વૃક્ષોમાં તે ડાળીઓ અને બખોલમાં રહે છે.
આ ખિસકોલી ખોરાક ન મળે ત્યારે વધુ સામાજીક બને છે. તેનો અવાજ એક પ્રકારના ગરુડ તેમજ ઘુવડ જેવો હોય છે.
તેઓ મુખ્યત્વે ફળાહારી છે, પરંતુ પાંદડાઓ, જીવ-જંતુઓ તેમજ લાર્વા પણ ખોરાકમાં લે છે. સંશોધન મુજબ, તેમને અંજીર, ફણસ વગેરે પસંદ હોય છે. તેમનાં ખોરાકમાં પાંદડાઓ અગત્યના હોય છે. ખાસ કરીને અંજીરના પાંદડાઓ તેમને અત્યંત પસંદ છે. ઉડતી ખિસકોલી વિવિધ પ્રકારની વનસ્પતિઓ ખોરાકમાં લે છે. ખોરાકમાં તેઓ અન્ય જાતિઓ કરતાં વધુ વિવિધતા ધરાવે છે.
જૂન મહિનામાં માદા એક બચ્ચાને જન્મ આપે છે. બચ્ચું જન્મ સમયે દેખતું હોતું નથી અને સસ્તન પ્રાણીઓ કરતાં તેની આ અવસ્થા લાંબી ચાલે છે. તેનું માથું શરીર કરતાં પ્રમાણમાં મોટું હોય છે.
