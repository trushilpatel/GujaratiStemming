ગુલામમોહમ્મદ તાજમોહમ્મદ શેખ એ ગુજરાતના જાણીતા ચિત્રકાર છે. તેઓએ ગુજરાતી કવિતામાં પણ પ્રદાન આપ્યું છે. ૧૯૮૩માં તેમને પદ્મશ્રી અને ૨૦૧૪માં પદ્મભૂષણથી સન્માનિત કરવામાં આવ્યા.
તેમનો જન્મ વઢવાણમાં થયો હતો. ૧૯૫૫માં મૅટ્રિક અને ૧૯૫૯માં મ. સ. યુનિવર્સિટીમાંથી બી.એ. તેમજ ૧૯૬૧માં એમ.એ. અને ૧૯૬૬માં રૉયલ સ્કૂલ ઑવ આર્ટ, લંડનમાંથી એ.આર.સી.એ. ની પદવીઓ મેળવી. ૧૯૬૦થી ૧૯૬૯ સુધી તેઓ મ.સ.યુનિવર્સિટીની ફેકલ્ટી ઑવ ફાઈન આર્ટમાં વ્યાખ્યાતા અને ૧૯૭૯થી ૧૯૮૨ સુધી રીડર તેમજ ૧૯૮૨ થી પ્રોફેસર તથા ચિત્રકલા વિભાગના અધ્યક્ષ હતા. તેમણે ‘ક્ષિતિજ’, ‘વિશ્વમાનવ’, ‘સાયુજ્ય’માં કલાવિભાગોનું સંપાદન કરેલું.
