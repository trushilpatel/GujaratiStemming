રાધેશ્યામ શર્મા ગુજરાતી ભાષાના કવિ, નવલકથાકાર, ટૂંકી વાર્તા લેખક, વિવેચક અને સંપાદક છે. તેઓ તેમની નવલકથા ફેરો અને સ્વપ્નતીર્થ માટે ગુજરાતી સાહિત્યમાં જાણીતા છે. તેમના અન્ય નોંધપાત્ર સર્જનમાં આંસુ અને ચંદરણું અને ગુજરાતી નવલકથા, ગુજરાતી નવલકથાઓ પરનું વિવેચનનો સમાવેશ થાય છે. તેમને ગુજરાતી સાહિત્ય યોગદાન માટે રણજિતરામ સુવર્ણચંદ્રક અને ધનજી કાનજી ગાંધી સુવર્ણચંદ્રક એનાયત થયા છે.
તેમણે જન્મ ગાંધીનગર જિલ્લાના વાવોલ ગામે ૫ જાન્યુઆરી ૧૯૩૬ના રોજ સીતારામ અને ચંચલબેન ઉર્ફે પદ્માવતીને ત્યાં થયો હતો. તેમના કુટુંબનું મૂળ વતન ઉત્તર ગુજરાતનું રૂપાલ ગામ છે. તેમણે ગુજરાત કોલેજમાંથી ૧૯૫૭માં અંગ્રેજી અને મનોવિજ્ઞાનના વિષયોમાં બી.એ.ની પદવી મેળવી હતી. ૧૯૫૨માં તેમણે શારદા સાથે લગ્ન કર્યા હતા અને તેમને ત્રણ પુત્રો છે.
તેમણે ૧૯૬૫થી ૧૯૮૩ સુધી ધાર્મિક સામયિક ધર્મલોકના સંપાદક તરીકે કામ કર્યું હતું. તેઓ અક્રમ વિજ્ઞાન ધાર્મિક માસિકના સંપાદક તરીકેની સેવા આપે છે.
તેની પ્રથમ પ્રકાશિત ટૂંકી વાર્તા બદસૂરત હતી. તેમનો પ્રથમ કાવ્યસંગ્રહ આંસુ અને ચંદરણું હતો. ત્યારબાદ નેગેટિવ્સ ઓફ ઇટર્નિટી, સંચેતના અને નિષ્કરણ કાવ્યસંગ્રહો પ્રકાશિત થયા છે. ફેરો અને સ્વપ્નતીર્થ તેમની બે નવલકથા છે. ૧૯૬૯માં તેમનો પ્રથમ ટૂંકી વાર્તાનો સંગ્રહ બિચારા પ્રકાશિત થયો હતો. જે પછી પવનપાવડી, રાધેશ્યામ શર્માની શ્રેષ્ઠ વાર્તાઓ, વાર્તાવરણ અને પહેલા પથ્થર કોન મારેગા પ્રકાશિત થયા હતા. તેમના વિવેચન સર્જનમાં વાચના, ગુજરાતી નવલકથા, સાંપ્રત, કવિતાની કળા, આલોકના, શબ્દ સમક્ષ, કર્તા કૃતિ વિમર્શ, વિવેચન નો વિધી, ઉલ્લેખ અને અક્ષર નો સમાવેશ થાય છે. દલાલની પ્રતિનિધિ વાર્તાઓ, ધૂમકેતુની ભાવસૃષ્ટિ, નાટક વિશે દલાલ, નવી વાર્તા, સમકાલીન ગુજરાતી વાર્તાઓ અને ઇન્દ્રધનુષ ૧૦૧ તેમના સંપાદનો છે. તેમણે હિન્દી અને અંગ્રેજીમાંથી કેટલાક સર્જનો ગુજરાતીમાં ભાષાંતર પણ કર્યા છે.
ગુજરાતી સાહિત્ય યોગદાન માટે તેમને રણજિતરામ સુવર્ણચંદ્રક, ધનજી કાનજી ગાંધી સુવર્ણચંદ્રક તેમજ કુમાર સુવર્ણ ચંદ્રક એનાયત થયા છે.
