સિંગાપુરી ચેરી અથવા જમૈકન ચેરી એ એક વૃક્ષ છે. આ વૃક્ષ રુદ્રાક્ષ કૂળનું, મધ્યમ કદની ઉંચાઈ ધરાવતું, મધ્ય અમેરિકાનું વતની છે. આ વૃક્ષ ઝડપથી અને નબળી જમીનમાં પણ આસાનીથી ઊગી શકે છે અને બે વર્ષના ટૂંકા ગાળામાં ૪-૬ મીટર જેટલું ઊંચું થઈ જાય છે. સદાહરિત રહેતા આ વૃક્ષને ઘર‌આંગણે, બાગ-બગીચામાં કે રસ્તાકિનારે વાવી શકાય છે. આ વૃક્ષને મરાઠી ભાષમાં પાંચારા, તમિલ ભાષામાં તેન્‌ પળ્‌મ તરીકે અને લેટીન ભાષામાં મન્ટીંજ્યા કેલબરા તરીકે ઓળખવામાં આવે છે.
ચણીબોર કરતાં સહેજ મોટાં તેનાં ફળ એક-દોઢ સેમી વ્યાસ ધરાવતાં હોય છે, જે અંજીરની માફક અનેક બીજથી ભરપૂર હોય છે. અને આ ફળો બારે માસ આવતાં હોય છે. આ ફળ અપરિપકવ અવસ્થામાં લીલા રંગના અને પરિપકવ અવસ્થામાં લાલ રંગનાં હોય છે. પાકાં ફળ અત્યંત મીઠાં, બુદ્ધિના બાલ જેવા સ્વાદવાળાં લાગે છે. આ ફળો પક્ષીઓને ભાવતો આહાર હોઈ આ વૃક્ષ પર પક્ષીઓની અવરજવર વધુ રહે છે. પતંગિયાની ઘણી પ્રજાતિઓ આ ઝાડના પાન પર ઈંડા મૂકે છે.
સિંગાપુરી ચેરીનાં પર્ણો સામસામે વારાફરતી લાગેલાં લંબગોળાકાર, ટોચના છેડા પર અણીવાળાં હોય છે. તેનાં ફૂલ સફેદ રંગનાં હોય છે.

