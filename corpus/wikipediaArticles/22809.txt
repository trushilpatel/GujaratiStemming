વિલિયમ વિલ્સન ગત ૧૯મી સદીના સ્કોટીશ પત્રકાર, તરણતાલિમના પ્રશિક્ષક તેમ જ તરણ સ્પર્ધાને લગતી વૈજ્ઞાનિક અભિગમ ધરાવતી ટેકનીકોના રચયિતા હતા. ઈ.સ.૧૮૮૩ના વર્ષમાં, વિલિયમ વિલ્સને "The Swimming Instructor", તરણને લગતાં પ્રથમ પુસ્તકો પૈકીનું એક, કે જેમાં સ્ટ્રોક દક્ષતા, પ્રશિક્ષણ, સ્પર્ધાત્મક રીતે પાછા ફરવું અને પાણીમાં સલામતી જેવાં પાસાંઓને આધુનિક અવધારણા સાથે વ્યાખ્યાયિત કર્યાં છે, તે પ્રકાશિત કર્યું હતું.
ઈ.સ.૧૮૭૭ના વર્ષમાં, વિલ્સને પાણીમાં મોટા દડા વડે રમી શકાય તેવી રમતનું બંધારણ તૈયાર કર્યું, જે રમતને તેમણે "aquatic football" એટલે કે "જલીય ફુટબૉલ" એવા નામ વડે ઓળખાવી હતી. પ્રથમવાર આ રમત અબેર્ડિનશાયર, સ્કોટલેન્ડ ખાતે રિવર ડી નામની નદીના કિનારા પર બોન એકોર્ડ ફેસ્ટીવલ નામના ઉત્સવ અંતર્ગત રમાઈ હતી. આ સમયે આઠથી દસ ફૂટ ઊંચા ધ્વજો કિનારા પર લગાવવામાં આવ્યા હતા, તેમ જ "ઇન્ડીઅન રબર" નામના નરમ રબરનો બનેલો સોફ્ટ બોલ, જેને "પુલુ" કહેવામાં આવે છે તેનો ઉપયોગ ખેલાડીઓએ કર્યો હતો. આ ઉત્સવના સમાપન વેળા એક કુસ્તી સ્પર્ધા રાખવામાં આવી હતી, જે લોકપ્રિય બનવાનું કારણ પાણીની આ રમતના દર્શકો જ હતા.ઈ.સ.૧૮૮૫ના વર્ષમાં સ્વિમીંગ એસોસીએશન ઓફ ગ્રેટ બ્રિટન, દ્વારા "વોટર પોલો"ના નામથી જાણીતી આ રમતને માન્યતા આપી હતી અને વિલ્સન વિલિયમની નિયમાવલી પ્રમાણે આ રમતનું બંધારણ વિકસાવ્યું. પરિણામ સ્વરુપે આજે, આ બંધારણ FINA આંતરરાષ્ટ્રીય નિયમોનો આધાર બન્યું છે. આજે આ રમત યુરોપ, અમેરિકા તેમ જ ઓસ્ટ્રેલિયામાં ફેલાવો પામી લોકપ્રિય બની ગઇ છે.
ઈ.સ.૧૮૯૧ના વર્ષમાં વિલ્સને જીવન રક્ષાના અભ્યાસને લગતાં અનેક લેખો વિસ્તૃત રીતે તેમ જ ચિત્રો અને ઉદાહરણો સહિત વર્તમાનપત્રો દ્વારા રજુ કર્યાં. આ ઉપરાંત એમણે સ્થાનીક તરણ મંડળોને જીવન રક્ષા ટેકનીકોમાં કુશળતા મેળવવા બદલ પુરસ્કૃત કર્યા. વિલિયમ વિલ્સનની પધ્ધતિઓનું પુસ્તિકા સ્વરુપે વિતરણ કરવામાં આવ્યું, તથા ફળસ્વરુપે એમના યોગદાનને જાણે માન્યતા મળી તેમ એમને રોયલ લાઈફ-સેવિંગ સોસાયટીના પ્રથમ ગવર્નર તરીકે ચુંટાયા હતા.
