ઇલા આરબ મહેતા ગુજરાતી નવલકથાકાર અને વાર્તા લેખક છે.
તેમનો જન્મ ૧૬ જૂન ૧૯૩૮ના રોજ મુંબઈમાં ગુજરાતી લેખક ગુણવંતરાય આચાર્યને ત્યાં થયો હતો. તેમનું મૂળ વતન જામનગર છે. તેમણે શાળાકીય અભ્યાસ જામનગર, રાજકોટ અને મુંબઇમાં કર્યો. ૧૯૫૮માં તેમણે ગુજરાતી વિષય સાથે રૂઇઆ કોલેજમાંથી બી. એ. અને ૧૯૬૦માં એમ.એ.ની પદવી મેળવી. ૧૯૬૦થી ૧૯૬૭ સુધી તેઓ રૂઇઆ કોલેજ અને ત્યારબાદ ૧૯૭૦થી ૨૦૦૦માં તેમની નિવૃત્તિ સુધી સેંટ ઝેવિયર્સ કોલેજ, મુંબઈમાં અધ્યાપક રહ્યા.
તેમના શરૂઆતના દિવસોમાં તેમણે અખંડ આનંદ, નવનીત અને સ્ત્રી સામયિકોમાં લખ્યું હતું. તેમણે અનેક નવલકથાઓ લખી છે, જેમાં ત્રિકોણની ત્રણ રેખાઓ, થીજેલો આકાર, રાધા, એક હતા દિવાન બહાદુર, બત્રીસ લક્ષો, વારસદાર, આવતી કાલનો સૂરજ, બત્રીસ પુતળીની વેદના અને મૃત્યુ, દરિયાનો માણસ, વસંત છલકે, નાગ પરીક્ષા, પાંચ પગલા પૃથ્વી પર, ધ ન્યૂ લાઇફ, પરપોટાની પાંખ, ઝીલી મેં કુંપળ હથેળીમા નો સમાવેશ થાય છે. જાહેરખબરનો માણસ, શબને નામ હોતું નથી નવલકથાઓ અલગ પ્રકારના વિષયોની છે. તેમની નવલકથા વાડ અંગ્રેજીમાં રીટા કોઠારી દ્વારા ફેન્સ તરીકે અનુવાદિત થઇ છે. તેમની નવલકથા બત્રીસ પુતળીની વેદના મહિલાઓ સામે થતા અન્યાય સામનો સંધર્ષ અને તેમની ઓળખ સ્થાપિત કરવા માટેના પ્રયત્નો વિશેની છે. આ નવલકથા અનુરાધાની આસપાસ ઘૂમે છે જે મુખ્ય પાત્ર છે અને કુન્દનિકા કાપડીઆની નવલકથા સાત પગલા આકાશમાં ની જેમ જે પુરુષો સામે આક્રોશ પ્રગટ કરે છે.
એક સિગારેટ એક ધુપસળી, વિએના-વુડ્સ, ભાગ્યરેખા, બાળવો બાળવી બાળવું, યોમ કિપુર, ઇલા આરબ મહેતાનો વાર્તા વૈભવ તેમના વાર્તા સંગ્રહો છે. તેમણે વર્ષા અડાલજાની વાર્તાઓનું સંપાદન વર્ષા અડાલજાની શ્રેષ્ઠ વાર્તાઓ માં કર્યું છે.
મૃત્યુ નામ પરપોટા મરે તેમનું વિવિધ લેખકો દ્વારા મૃત્યુ પરના લેખોનું સાહિત્યિક સંકલન છે.
તેમના લખાણોને નારીવાદી ગણવામાં આવે છે.
તેમને ગુજરાત સાહિત્ય અકાદમી, મહારાષ્ટ્ર ગુજરાતી સાહિત્ય અકાદમી અને ગુજરાતી સાહિત્ય પરિષદ તરફથી વિવિધ પુરસ્કારો પ્રાપ્ત થયા છે.
તેમણે ડૉક્ટર આરબ મહેતા સાથે ૧૯૬૪માં લગ્ન કર્યા હતા, જેનાથી તેમને એક પુત્ર સલિલ અને પુત્રી સોનાલી છે. તેઓ મુંબઇમાં રહે છે. તેમના પિતા ગુણવંતરાય આચાર્ય અને તેમની નાની બહેન વર્ષા અડાલજા પણ ગુજરાતી લેખક છે.
