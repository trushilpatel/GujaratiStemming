હની છાયા ભારતીય લેખક, અભિનેતા અને દિગ્દર્શક હતા. તેમણે હિંદી અને ગુજરાતી ચલચિત્રો અને નાટકોનું દિગ્દર્શન તેમજ અભિનય કર્યો હતો.
હની છાયાનો જન્મ ૧૯૩૦માં થયો હતો. તેમણે તેમની અભિનય કારકિર્દીની શરૂઆત ૧૯૪૪થી કરી. શરૂઆતમાં તેમણે ભારતના સ્વાતંત્રસંગ્રામનો સંદેશો ફેલાવવા માટે શેરી નાટકોમાં અભિનય કર્યો હતો. પછીથી તેમણે ઇન્ડિયન પીપલ્સ થિએટર એસોસિએશન માટે નાટકો બનાવવાનું શરૂ કર્યું. તેમણે સલીમ ખાન સાથે ચલચિત્રોના સહલેખનમાં લાંબો સમય કામ કર્યું હતું. તેઓ સલમાન ખાનના વ્યાપારી સલાહકાર હતા અને તેમણે તેની કારકિર્દી બનાવવામાં મહત્વનો ભાગ ભજવ્યો હતો.
તેમણે અનેક ગુજરાતી ચલચિત્રો અને નાટકોનું દિગ્દર્શન કર્યું હતું. તેઓ છેલ વાયડા-પરેશ દરૂની કારકિર્દી શરૂ કરાવવા માટે કારણભૂત હતા. તેમણે જન્મભૂમિ પ્રવાસીમાં ગુન્હા વિજ્ઞાન પર કટાર લખી હતી. તેમણે અનેક ટીવી ધારાવાહિકોમાં અભિનય કર્યો હતો. તેઓ ૨૮ ફેબ્રુઆરી ૨૦૧૬ના રોજ સાંજે ૫.૪૫ સમયે વસઇ, મુંબઈની કાર્ડિનલ ગ્રાસિયા મેમોરિયલ હોસ્પિટલ ખાતે ટૂંકી બિમારી બાદ મૃત્યુ પામ્યા.
તેમના લગ્ન મનીષા સાથે થયા હતા. તેમને એક પુત્ર બિભાસ છાયા અને પુત્રી નીરજા છે. બિભાસ છાયા સલમાન ખાનની ચલચિત્ર નિર્માણ સંસ્થા સાથે સંકળાયેલ છે.
