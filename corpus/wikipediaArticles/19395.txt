ભારતમાં ૧૬મી લોકસભાની સામાન્ય ચૂંટણી ૭ એપ્રિલ, ૨૦૧૪ થી ૧૨ મે, ૨૦૧૪ દરમિયાન કુલ નવ તબક્કામાં, ભારતના ચૂંટણી ઇતિહાસમાં સૌથી લાંબી ચૂંટણી, થઇ રહી છે. કુલ ૫૪૩ લોકસભા બેઠકો માટે "લોકસભા સામાન્ય ચૂંટણી - ૨૦૧૪" યોજાનાર છે. આ ચૂંટણીના પરિણામો ૧૬ મે, ૨૦૧૪ના દિવસે જાહેર કરવામાં આવશે. ૧૫મી લોકસભાનો સમયગાળો ૩૧ મે, ૨૦૧૪ના પૂર્ણ થશે. ભારતનાં ચૂંટણી ઇતિહાસમા અત્યાર સુધીની સૌથી લાંબી ચાલનાર ચૂંટણી ઉપરાંત આ સૌથી વધુ ખર્ચાળ ચૂંટણી પણ થશે. ચૂંટણી પંચના અંદાજ પ્રમાણે આ ચૂંટણીનો સરકારી તિજોરીમાંથી થનાર ખર્ચ, સલામતી દળો અને રાજકિય પક્ષો અને ઉમેદવારોના વ્યક્તિગત ખર્ચ સિવાયનો, આશરે ૩૫ અબજ થશે. સેન્ટર ફોર મિડિયા સ્ટડીઝ અનુસાર રાજકિય પક્ષો આશરે ૩૦ હજાર કરોડ નો ખર્ચ કરશે. પાછલી ચૂંટણી કરતાં આ ખર્ચ ત્રણ ગણો અને ૨૦૧૨ની અમેરિકન પ્રમુખપદની ચૂંટણી પછી ખર્ચની દૃષ્ટિએ વિશ્વમાં બીજા ક્રમાંકે છે.
ભારતીય ચૂંટણી પંચની માહિતી અનુસાર ૨૦૧૪માં ચૂંટણી વસ્તી ૮૧.૪૫ કરોડ છે, જે વિશ્વમાં સૌથી મોટી છે. ૧૦ કરોડ જેટલા નવા યુવા મતદારોનો વધારો થયેલ છે.
* ભારતના ચૂંટણી પંચે મિઝોરમમાં મતદાન તારીખ ૧૧ એપ્રિલ ઠેરાવી હતી.
